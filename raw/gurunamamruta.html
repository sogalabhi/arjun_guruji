<p>ಗುರುನಾಮಾಮೃತ</p>
<p>ಗುರುನಾಮಾಮೃತ ಗುರುನಾಮಾಮೃತ<br>
ಗುರುನಾಮಾಮೃತ ಸವಿಮನವೇ |<br>
ಗುರುಸೇವೆಗೈವವಗೆ ಭವದ ಬಂಧನವಿಲ್ಲ<br>
ಎಂಬುದ ನೀನರಿತು ನಡೆ ಮನವೇ ||ಪ||</p>
<p>ಪರಬ್ರಹ್ಮ ರೂಪನು ಹರಿಯಂತೆ ಕಾಯ್ವನು<br>
ಶಿಷ್ಯರ ಉದ್ಧರಿಸೋ ಶಿವನಿವನು |<br>
ಗಂಧದಿ ಪರಿಮಳವು ಇರುವಂತೆ ಇರುವವನು<br>
ಜ್ಞಾನದ ಜ್ಯೋತಿಯ ಬೆಳಗುವನು ||1||</p>
<p>ಅಣುವಲಿ ಅಣು ಇವನು ಮಹತೋಮಹಿಮನು<br>
ಅರಿವಿಗೆ ಅರಿವು ತಾನಾಗಿಹನು |<br>
ರವಿಯನು ಮೀರಿಸೋ ತೇಜಸ್ವಿರೂಪನು<br>
ಚೈತನ್ಯ ನೀಡುವ ಚಿನ್ಮಯನು ||2||</p>
<p>ಕಾಮಿತಫಲವೀವ ಗುರುದೇವ ಇರಲೇಕೆ<br>
ಸಾವುನೋವಿನ ಭಯ ನಮಗೇಕೆ |<br>
ಶಾಂತಿಯ ನೀಡುವ ಅವಧೂತನಾಮವ<br>
ಶುದ್ಧಭಾವನೆಯಲಿ ನೆನೆ ಮನವೇ ||3||</p>