<h3>|| ಶಿವಭಕ್ತನ ರಕ್ಷಣೆ ||</h3>
<p>2018ನೇ ವರ್ಷದ ಶಿವರಾತ್ರಿಯ ಸಮಯ. ಗುರುಗಳು ತಮ್ಮ ಮನೆಯಲ್ಲಿ ಶಿವರಾತ್ರಿ ಆಚರಣೆಯ ಕುರಿತು ವಿಚಾರ ವಿನಿಮಯ ಮಾಡಿದರು. ಶಿವರಾತ್ರಿಯ ಹಿಂದಿನ ದಿನ ಗುರುಗಳು ದಿಡೀರನೆ ನಂಜನಗೂಡಿಗೆ ಹೋದರೆಂದು ತಿಳಿಯಿತು. ಕಾರಣ ಮಾತ್ರ ಯಾರಿಗೂ ತಿಳಿಯಲಿಲ್ಲ. ಪವಿತ್ರ ಶಿವರಾತ್ರಿಯ ಹಿಂದಿನ ದಿನ ನಂಜನಗೂಡಿನ ನಂಜುಂಡೇಶ್ವರನ ದೇವಾಲಯದ ಗರ್ಭಗುಡಿಯಲ್ಲಿ ಕುರಿತು ಅದೆಷ್ಟೋ ಬಾರಿ ಜಪಮಾಡಿ ಮೈಸೂರಿಗೆ ಬಂದರು. ಅಲ್ಲಿ ಅಷ್ಟು ಜನಸಂದಣಿಯ ಸಮಯದಲ್ಲಿ ಗುರುಗಳು ಅಲ್ಲಿಗೆ ಏಕೆ ಹೋದರೆಂದೇ ತಿಳಿಯಲಾಗಲಿಲ್ಲ.</p>
<p>ಶಿವಭಕ್ತ ಗುರುಬಂಧುವೊಬ್ಬರು ಪ್ರತಿ ಶಿವರಾತ್ರಿಯ ಹಿಂದಿನ ದಿನ ನಂಜನಗೂಡಿನ ದೇವಸ್ಥಾನದ ಬಾಗಿಲಲ್ಲಿ ಮಲಗಿ ಬೆಳಗ್ಗೆ ಬೇಗ ಎದ್ದು ನದಿಯಲ್ಲಿ ಸ್ನಾನಮಾಡಿ ಗರ್ಭಗುಡಿಯಲ್ಲಿ ಕುಳಿತು ಜಪ ಮಾಡಿ ಬರುತ್ತಿದ್ದರು. 2018ನೇ ವರ್ಷ ಅವರ ಆರೋಗ್ಯ ತುಂಬಾ ಹದಗೆಟ್ಟಿತ್ತು. ಆಸ್ಪತ್ರೆಯಲ್ಲಿ ವೆಂಟಿಲೇಟರ್ ನಲ್ಲಿ ಇದ್ದರು. ಜೀವನ್ಮರಣದ ಸ್ಥಿತಿ. ಆದರೂ ಅವರು ಐಸಿಯುನಿಂದ ಗುರುಗಳ ದರ್ಶನ ಮಾಡಬೇಕು ಎಂದು ಚೀಟಿಯಲ್ಲಿ ಬರೆದು ತಿಳಿಸುತ್ತಿದ್ದರು. ಎಲ್ಲವನ್ನು ಅರಿತಿದ್ದ ಗುರುಗಳು ಯಾರಿಗೂ ಹೇಳದೆ ಮೌನವಾಗಿ ಅವರು ಮಾಡುತ್ತಿದ್ದ ಭಗವಂತನ ಸೇವೆಯನ್ನು ಮಾಡಿದರು. ಅವರ ಮನೆಗೆ ಬಂದ ಅವರ ಬಂಧುವು ಗುರುಗಳಿಗೆ, ತಮ್ಮ ದರ್ಶನಕ್ಕಾಗಿ ಕಾಯುತ್ತಿದ್ದಾರೆ ದಯಮಾಡಿ ಬನ್ನಿ, ಎಂದರು. ಆದರೆ ಗುರುಗಳು ಸ್ವರೂಪವಾಗಿ ಅವರ ಮನೆಗೆ ಭೇಟಿಗೆ ಹೋಗಲು ಆಗಲಿಲ್ಲ. ಆದರೆ ಯಾವ ರೂಪದಿಂದ ಹೋಗಿ ಆಶೀರ್ವದಿಸಿ ಬಂದರೋ. . . ಇದಾದ ಏಳೆಂಟು ದಿನಗಳಲ್ಲಿ ವೆಂಟಿಲೇಟರ್ ನಲ್ಲಿ ಇದ್ದ ಗುರುಭಕ್ತರು ಗುಣಮುಖರಾಗಿ ಗುರುವಿನ ಅನುಗ್ರಹದಿಂದ ಪುನರ್ಜನ್ಮ ಪಡೆದರು. ನಂತರ ಮನೆಗೆ ಹೋದ ಒಂದೆರಡು ದಿನಗಳಲ್ಲಿ ಗುರುಗಳ ದರ್ಶನಕ್ಕೆ ಬಂದು ನಮಸ್ಕರಿಸಿದರು.</p>
<p>ಸ್ವಲ್ಪ ದಿನಗಳ ನಂತರ ಈ ಘಟನೆಯನ್ನು ಗುರುಭಕ್ತೆಯೊಬ್ಬರು ಗುರುಗಳೇ, ಆಸ್ಪತ್ರೆಯಲ್ಲಿದ್ದ ವ್ಯಕ್ತಿಗೋಸ್ಕರ ನಂಜನಗೂಡಿನಲ್ಲಿ ಜಪ ಮಾಡಿದ್ರಿ ಅಲ್ವಾ ಗುರುಗಳೇ, ಎಂದು ತುಂಬಾ ದಿನಗಳಿಂದ ಮನದಲ್ಲಿದ್ದ ಪ್ರಶ್ನೆಯನ್ನು ಕೇಳಿದರು. ಆಗ ಕರುಣಾಮಯಿ ಗುರುಗಳು ಗೊತ್ತಿಲ್ಲ ಎಂದು</p>
<p>ಮುಗುಳ್ನಗೆಯಿಂದ ಹೇಳಿ ಕತ್ತನ್ನು ಒಮ್ಮೆ ಆಡಿಸಿದರು. ಮುಗುಳ್ನಗೆ ಅವರ ಭಕ್ತರ ಮೇಲಿನ ಅನುಕಂಪಿತ್ವವನ್ನು ಹೇಳಿತು. ಆ ಗುರುಭಕ್ತೆ‌ ಗುರುಗಳನ್ನು ಮನಸಾ ವಂದಿಸಿದರು.</p>
<p>ಒಮ್ಮೆ ಗುರುವೆಂದು ನಂಬಿದರೆ ಸಾಕು. ನಮ್ಮ ಜೀವಿತವನ್ನು ಅವರ ಮಡಿಲಿಗೆ ಹಾಕಿದರೆ ಆಯಿತು. ಜನ್ಮ ಜನ್ಮಗಳಲ್ಲೂ ಕಣ್ರೆಪ್ಪೆಯನ್ನು ಕಾಯುವ ಹಾಗೆ ಕಾಯುತ್ತಾರೆ. ಕೆಲವೊಮ್ಮೆ ನಮ್ಮ ಅರಿವಿಗೆ ಬರುತ್ತದೆ. ಕೆಲವೊಮ್ಮೆ ನಮ್ಮ ಅಜ್ಞಾನದಿಂದ ಅರಿವಾಗುವುದೇ ಇಲ್ಲ. ಗುರುವೆಂದರೆ ಒಂದು ಶಕ್ತಿ. ಅದು ಯಾವ ದೇಹದ ಮೂಲಕ ಹೇಗೆ ಅರಿವಾಗುವುದು ಎಂಬುದೇ ತಿಳಿಯಲು ಕಷ್ಟಕರ. . .</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ತೊಂಭತ್ತೆನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||</h3>