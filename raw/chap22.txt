|| 28ನೇ ಸಲ ದರ್ಶನ ಕೊಟ್ಟಿದ್ದು ||

	ಅದು ತುಂಬಾ ಸಂಪ್ರದಾಯಸ್ಥ ಮನೆತನ. ದೇವರಪೂಜೆ ರುದ್ರಾಭಿಷೇಕಗಳನ್ನು ಭಕ್ತಿಯಿಂದ ನಡೆಸಿಕೊಂಡು ಬರುತ್ತಿದ್ದ ದೈವಭಕ್ತ ಕುಟುಂಬ. ಆ ಭಕ್ತರಿಗೆ ಪೂಜ್ಯ ಗುರುವರೇಣ್ಯರ ಸೇವೆ ಮಾಡುವ ಭಾಗ್ಯ ಲಭಿಸಿತ್ತು. ಆ ಗುರುವರ್ಯರು ಈ ಭಕ್ತರನ್ನು ಅರ್ಜುನ ಗುರುಗಳ ಮನೆಗೆ ದರ್ಶನಕ್ಕಾಗಿ ಕಳಿಸಿದರು. ಗುರುವಿನ ಪರೀಕ್ಷೆಯೋ ಅಥವಾ ಅವರ ಸಹನೆಯನ್ನು ಪರೀಕ್ಷಿಸುವ ಪರಿಯೋ ಏನೋ ಸತತ 27 ಬಾರಿ ಗುರುಗಳ ಮನೆಗೆ ಬಂದರೂ ಅವರಿಗೆ ಗುರು ದರ್ಶನವಾಗಲಿಲ್ಲ. ಅಂತೂ ಒಂದು ಗುರುವಾರ ಸೆಪ್ಟೆಂಬರ್ 26 ನೇ ದಿನ ಗುರುಗಳ ದರ್ಶನವಾಯಿತು. ಗುರುಗಳ ಅನುಗ್ರಹದ ವಾಣಿಗಳನ್ನು ಕೇಳುವ ಸೌಭಾಗ್ಯ ದೊರೆಯಿತು ಈ ಗುರುಭಕ್ತದಂಪತಿಗಳಿಗೆ. 
	
	ಅದೇ ಸಮಯದಲ್ಲಿ ಶ್ರೀ ಗುರುದತ್ತನ ವಿಗ್ರಹದ ನಿರ್ಮಾಣ ಪೂರ್ಣವಾಯಿತು. ಎಂಬ ವಿಚಾರ ತಿಳಿದ ಗುರುಗಳು ದತ್ತನನ್ನು ಕರೆತರಲು ಅಲ್ಲಿಗೆ ಹೊರಟರು. ಈ ಭಕ್ತರ ಜೊತೆಗೆ ಕೆಲ ಭಕ್ತರನ್ನು ಕರೆದೊಯ್ದರು. ಭಕ್ತ ವರ್ಗದ ಜೊತೆಯಲ್ಲಿ ಹೋಗಿ ಬಹುದಿನಗಳ ನಿರೀಕ್ಷೆಯ ದತ್ತ ವಿಗ್ರಹವನ್ನು ಬೇರೆ ಗುರುಬಂಧುಗಳ ಸಹಾಯದಿಂದ ತರುವ ಭಾಗ್ಯ ಇವರದಾಯಿತು. ದತ್ತನ ವಿಗ್ರಹದ ಕಪ್ಪು ಬಣ್ಣ ಇವರಿಬ್ಬರ ಶರ್ಟಿಗೆ ಅಂಟಿತ್ತು. ಅದಕ್ಕೆ ಗುರುಗಳು ನಿಮ್ಮ ಹಿಂದಿನ ಕೆಲ ಕರ್ಮಗಳು ಹೀಗೆ ಕಳೆದಿದೆ ಎಂದು ತಿಳಿಸಿದರು. 
	
	ನಂತರ ಅವರು ಗುರುಗಳ ಮನೆಗೆ ಬಂದು ಗುರು ಸೇವೆಸಲ್ಲಿಸುವ ಮೂಲಕ ಗುರು ಕರುಣೆಗೆ ಪಾತ್ರರಾದರು. ಅವರ ಎಷ್ಟೋ ಕಾರ್ಯಗಳು ಸ್ಥಗಿತವಾಗಿ ಮಾನಸಿಕ ತೊಳಲಾಟದಲ್ಲಿ ಇದ್ದರು. ಮನೆಯಲ್ಲೂ ಅಶಾಂತಿಯ ವಾತಾವರಣ ನಿರ್ಮಾಣವಾಗಿತ್ತು. ಗುರು ಕರುಣೆಯಿಂದ ಅವರ ಸಮಸ್ಯೆಗಳೆಲ್ಲವೂ ಮಂಜಿನಂತೆ ಕರಗಿದವು. ಮನೆಯಲ್ಲಿ ಶಾಂತಿ ಸಂತೋಷಗಳು ನೆಲೆಗೊಂಡವು. ಭಕ್ತರಿಗೆ ನಿಮಗೆ ಕೆಲಸವನ್ನೇ ಕೊಡುವುದಿಲ್ಲ. ಎಂದಿದ್ದ ವ್ಯಕ್ತಿಯೊಬ್ಬರು ಅವರಾಗಿ ಬಂದು ಇವರಿಗೆ ಕೆಲಸ ವಹಿಸಿದ್ದರು. ವೇದಮಂತ್ರಗಳನ್ನು ಭಜನೆಗಳನ್ನು ಅತ್ಯಂತ ಭಕ್ತಿಯಿಂದ ಹೇಳುವವರಿಗೆ ಜೀವನದ ಮಹೋನ್ನತವಾದ ನಿಧಿಯೇ ಸಿಕ್ಕಂತಾಗಿ, " ಗುರುಸಾನ್ನಿಧ್ಯದ ಅಮೃತವನ್ನು ಸವಿಯುವ ಅದೃಷ್ಟ ನನ್ನದಾಗಿದೆ. ನನ್ನ ಸತಿಸುತರು ಗುರುಗಳ ಸೇವೆ ಮಾಡುತ್ತಿದ್ದಾರೆ. ಇದು ನಮಗೆ ಸಿಕ್ಕಿರುವ ಅತ್ಯಂತ ಆನಂದದ ಸಂಗತಿ". ಎಂದು ಹೇಳುತ್ತಾ ಭಕ್ತಿಪರವಶರಾದರು. 
	
	ಒಂದು ಕಾಲದಲ್ಲಿ ಗುರುಗಳ ದರ್ಶನಕ್ಕಾಗಿ ಪದೇಪದೇ ಬರುತ್ತಿದ್ದ ಭಕ್ತರು, ತಮ್ಮ ಸಹನೆಯಿಂದ ಗುರುಗಳ ಅನುಗ್ರಹವನ್ನು ಗಳಿಸಿದ್ದಾರೆ. ಗುರುಗಳ ಸೇವೆಗೆ ಪರಿವಾರ ಸಮೇತರಾಗಿ ಸದಾ ಸಿದ್ಧರಿರುತ್ತಾರೆ. 
	
	ಗುರುವು ಭಕ್ತರನ್ನು ಅನೇಕ ರೀತಿಯಲ್ಲಿ ಪರೀಕ್ಷಿಸುತ್ತಾನೆ ಒಮ್ಮೆಯಾಗಲೀ ಅಥವಾ ಅನೇಕಸಲ ಹೋದರೂ ಗುರುದರ್ಶನ ಆಗಲಿಲ್ಲ ಎಂಬ ಭಾವಕ್ಕೆ ಬರಬಾರದು. ಗುರುವು ಸಹನೆಯ ಒರೆಹಚ್ಚಿ ಅದನ್ನು ಕಾತರತೆಯ ದಂಡದಿಂದ ಬಡಿದು ಗುರು ಭಕ್ತಿಯೆಂಬ ದೀಪವನ್ನು ಹಚ್ಚಿ ಕರ್ಮಗಳೆಂಬಾ ದುರಿತವನು ದಹಿಸಿ ಪರಿಶುದ್ಧವಾದ ಜೀವನವೆಂಬ ಬಂಗಾರ ದೀಪವನ್ನು ಪ್ರಜ್ವಲಿಸುತ್ತಾನೆ. ಗುರು ಕರುಣೆಯು ಸಕಲವನ್ನು ತಂದುಕೊಡುವುದು. . . . ಅಲ್ಲವೆ. . . 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ತೆರಡನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||