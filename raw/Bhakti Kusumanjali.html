<h3>||ಮುನ್ನುಡಿ||</h3>
<p>ಓಂ ಶ್ರೀ ಗುರುಭ್ಯೋ ನಮಃ</p>
<p>ಮೊದಲಿಗೆ ಶ್ರೀ ಅರ್ಜುನ ಅವಧೂತ ಗುರುಗಳ ಚರಣಾರವಿಂದಗಳಿಗೆ ವಂದಿಸುತ್ತಾ , ಭಕ್ತಮಹಾಬಾಂಧವರಲ್ಲಿ ನನ್ನ ಎರಡು  ಮಾತುಗಳು. ನಾನು ನನ್ನ ಮಾತಾಪಿತರ ಆಶೀರ್ವಾದ ಹಾಗೂ ಆಶಯದಂತೆ ಚಿಕ್ಕ ವಯಸ್ಸಿನಲ್ಲೇ ಸಂಗೀತ ಅಭ್ಯಾಸವನ್ನು ಮಂಡ್ಯದ ಶ್ರೀಯುತ ಯು.ಆರ್. ನಾರಾಯಣಗುರುಗಳಿಂದ ಸಂಗೀತದಲ್ಲಿ ಸೀನಿಯರ್ ಪರೀಕ್ಷೆ ಮಾಡಿದ್ದು , ನಂತರ ಮೈಸೂರಿನ ಸಂಗೀತ ವಿದುಷಿ ಶ್ರೀಮತಿ ಎಂ.ಎನ್. ಭಾರತಿಯವರಿಂದ ತರಬೇತಿ ಪಡೆದು ವಿದ್ವತ್ ದರ್ಜೆಯನ್ನು ಪ್ರಥಮ ಶ್ರೇಣಿಯಲ್ಲಿ ತೇರ್ಗಡೆ ಹೊಂದಿದ್ದು , ನಾನು ನನ್ನ ಸಹೋದರಿ ಜಯಲಕ್ಷ್ಮಿಯೊಡಗೂಡಿ ಮಂಡ್ಯ ಸಹೋದರಿಯರೆಂಬ ಹೆಸರಿನಲ್ಲಿ ಅನೇಕ ಸಂಗೀತ ಕಾರ್ಯಕ್ರಮಗಳನ್ನು ನೀಡಿರುತ್ತೇನೆ‌.</p>
<p>ನಾನು ಬಿ.ಎ ಪದವಿ ಮುಗಿಸಿದ ನಂತರ ಕಂದಾಯ ಇಲಾಖೆಯಲ್ಲಿ ಉದ್ಯೋಗಕ್ಕೆ ಸೇರಿ ಸುಮಾರು 40 ವರ್ಷಗಳ ಕಾಲ ಸರ್ಕಾರಿ ಸೇವೆಯನ್ನು ಸಲ್ಲಿಸಿ, ಅಂತ್ಯದಲ್ಲಿ ಮೈಸೂರು ಪ್ರಾದೇಶಿಕ ಆಯುಕ್ತರ ಕಛೇರಿಯಲ್ಲಿ ಉಪ ತಹಸೀಲ್ದಾರ್ ಆಗಿ ಕರ್ತವ್ಯ ನಿರ್ವಹಿಸಿ ನಿವೃತ್ತಿ ಹೊಂದಿರುತ್ತೇನೆ.</p>
<p>ನಮ್ಮ ತಾಯಿಯವರು ಮಹಾನ್ ದೇವೀ ಭಕ್ತರಾಗಿದ್ದು , ಅದರಿಂದ ಪ್ರೇರಿತಗೊಂಡು ನಾನು ಚಿಕ್ಕಂದಿನಿಂದಲೂ ದೇವರ ಬಗ್ಗೆ ಸಾಕಷ್ಟು ಶ್ರದ್ಧೆ , ಭಕ್ತಿ ಹೊಂದಿದ್ದು , ಶ್ರೀ ದೇವಿಯ ಚರಣದಾಸಿಯಾಗಿ ನನ್ನ ಜೀವನ ಸಾಗಿಸುತ್ತಿದ್ದೇನೆ. ಈ ಮಧ್ಯೆ ಕವನಗಳನ್ನು ಬರೆಯುವ ಹವ್ಯಾಸವನ್ನು ಬೆಳೆಸಿಕೊಂಡಿದ್ದು , ಆಗಿಂದಾಗ್ಗೆ ಕವನಗಳನ್ನು ರಚಿಸಿ ಹಾಡಿ ಹಿರಿಯ ಅಧಿಕಾರಿಗಳಿಂದ ಮೆಚ್ಚುಗೆ ಗಳಿಸಿದ್ದು ಪುಸ್ತಕವನ್ನು ಹೊರತರಲು ಪ್ರೋತ್ಸಾಹ ನೀಡಿದ್ದು, ಆ ಪ್ರಯತ್ನಕ್ಕೆ ನಾನು ಮನಸ್ಸು ಮಾಡಿರಲಿಲ್ಲ.</p>
<p>ಪ್ರಸ್ತುತ ಶ್ರೀ ಶ್ರೀ ಅರ್ಜುನ ಅವಧೂತ ಚರಣಗಳನ್ನು ಭಕ್ತಿಭಾವದಲ್ಲಿ ನಂಬಿದ್ದು , ಹಿರಿಯರ ನಾಣ್ನುಡಿಯಂತೆ ' ಸದ್ಗುರು ದೊರೆವುದು ದುರ್ಲಭವು | ದೊರೆತರೆ ಜನ್ಮವು ಪಾವನವು ' ಎಂಬಂತೆ ಶ್ರೀ ಅರ್ಜುನ ಅವಧೂತರ ಕೃಪಾಶೀರ್ವಾದಗಳಿಂದ ಒಳಿತನ್ನು ಕಂಡಿರುತ್ತೇನೆ. ಶ್ರೀ ಅವಧೂತರು ಆಶೀರ್ವದಿಸಿ ನೀಡಿದ ಸೂಚನೆಯಂತೆ , ಈಗ ಗಣೇಶ ಶಾರದಾ ಸ್ತುತಿಯೊಂದಿಗೆ ಆರಂಭಿಸಿ ಶ್ರೀ ದೇವಿಯ ಹಲವು ಕೃತಿಗಳು ಹಾಗೂ ಗುರುಸ್ಮೃತಿ ಒಳಗೊಂಡಿರುವ  " ಭಕ್ತಿಕುಸುಮಾಂಜಲಿ" ಎಂಬ ಕವನಸಂಕಲನವನ್ನು ನಿಮ್ಮ ಮುಂದೆ ಇಡುತ್ತಿದ್ದೇನೆ. ಈ ಕೃತಿಯನ್ನು ಮುಕ್ತ ಮನಸ್ಸಿನಿಂದ ಸ್ವೀಕರಿಸಿ ಇನ್ನೂ ಹೆಚ್ಚಿನ ಕೃತಿಗಳನ್ನು ರಚಿಸಲು ನನ್ನನ್ನು ಪ್ರೋತ್ಸಾಹಿಸಬೇಕೆಂದು ಎಲ್ಲರಲ್ಲಿ ಸವಿನಯ ಪ್ರಾರ್ಥನೆ.</p>
<p>ಈ ಕೃತಿಯನ್ನು ಹೊರತರಲು ಆಶೀರ್ವದಿಸಿ ಅನುಗ್ರಹಿಸಿದ ಶ್ರೀ ವೇಂಕಟಾಚಲ ಅವಧೂತ ಗುರುಗಳ ಚರಣಕಮಲಗಳಿಗೆ ಹೃತ್ಪೂರ್ವಕ ನಮಸ್ಕಾರಗಳನ್ನು ಸಲ್ಲಿಸುತ್ತೇನೆ.</p>
<p>ಕೃತಿ ರಚಿಸಿ ಕವನ ಸಂಗ್ರಹವನ್ನು ಹೊರತರಲು ನನಗೆ ಹೆಚ್ಚಿನ  ಸಲಹೆ ಸೂಚನೆಗಳನ್ನು ನೀಡಿ ಪ್ರೋತ್ಸಾಹಿಸಿದ ನನ್ನ ಪತಿ ಶ್ರೀ ಕುಮಾರಸ್ವಾಮಿಗೆ ನನ್ನ ಕೃತಜ್ಞತೆಗಳನ್ನು ಸಲ್ಲಿಸುತ್ತೇನೆ.<br>
ಈ ಕೃತಿಯನ್ನು ಹೊರತರಲು ಮುದ್ರಣ ಸಹಕಾರ ನೀಡಿದ ಶ್ರೀ ಸುಬ್ಬುಕೃಷ್ಣ ಅವರಿಗೆ ನನ್ನ ಹೃತ್ಪೂರ್ವಕ ಕೃತಜ್ಞತೆಗಳನ್ನು ಸಲ್ಲಿಸುತ್ತೇನೆ.</p>
<p>ಆರ್ ಹೇಮಲತಾ ಕುಮಾರಸ್ವಾಮಿ<br>
ನಂ . 567\3 , 2 ನೇ ರಾಮಚಂದ್ರ ಅಗ್ರಹಾರ<br>
ಖಿಲ್ಲೇ ಮೊಹಲ್ಲ , ಮೈಸೂರು</p>
<hr>
<p>ಓಂ ಶ್ರೀ ವಿಘ್ನೇಶ್ವರಾಯ ನಮಃ  ಶ್ರೀ ಶಾರದಾದೇವ್ಯೈ ನಮಃ</p>
<h3>||ಶ್ರೀ ಗಣೇಶ ಸ್ತುತಿ||</h3>
<p>ರಾಗ : ನಾಟ.            ತಾಳ: ಏಕ</p>
<p>ಮೊದಲ್ ವಂದಿಪೆನು ನಾ ಗಜಮುಖ ಗಣಪಗೆ<br>
ವಿದ್ಯಾದಾಯಕಗೆ ಬುದ್ಧಿಪ್ರದಾಯಕನಿಗೆ</p>
<p>|| ಅ ಪ || ವಿಘ್ನವ ಪರಿಹರಿಸಿ ಕರುಣದಿ ಸಲಹುವನು<br>
ಬೇಡಿದ ವರಗಳ ನೀಡುತ ನಮ್ಮನು<br>
ಅನುದಿನ ಹರಸುವನು || ಮೊದಲ್ ||</p>
<p>|| ಚರಣ || 1 || ಅಗ್ರಪೂಜೆಯು ನಿನಗೆ | ವಿಘ್ನವಿನಾಯಕನೆ<br>
ಮೋದಕಪ್ರಿಯನೇ ಪಾರ್ವತಿಯ ಮುದ್ದುಕುವರ<br>
ಕರಿಮುಖ ವರದನೇ ಕಾಮಿತ ಫಲದನೇ<br>
ಕರಗಳ ಮುಗಿಯುತ ನಮಿಪೆನು ಅಡಿಗಡಿಗೇ || ಮೊ ||</p>
<p>ಚೌತಿಯಪೂಜೆಗೆ | ಸುಲಭಕೆ ನೀನೊಲಿದು<br>
ಕಷ್ಟಗಳ ಪರಿಹರಿಪ ಸಂ | ಕಷ್ಟ ಗಣಪತಿಯೆ<br>
ಮೂಷಿಕವಾಹನನೇ | ಸಿದ್ಧಿವಿನಾಯಕನೇ<br>
ಶಿರಬಾಗಿ ನಮಿಪೆ ನಿನ್ನ | ಚರಣಕಮಲಗಳಿಗೆ ||</p>
<hr>
<h3>|| ಶಾರದಾ ಸ್ತುತಿ ||</h3>
<p>ರಾಗ : ಧೀರ ಶಂಕರಾಭರಣ     ತಾಳ: ಖಂಡಚಾಪು</p>
<p>ಶಾರದಾಂಬೆಯೆ ನಿನ್ನ ಚರಣಕೆ<br>
ಭಕ್ತಿಯಿಂದಲಿ ನಮಿಸುವೆ |<br>
ಕರುಣದಿಂದಲಿ ಕಾಯೆ ನಮ್ಮನು<br>
ವೀಣಾಪುಸ್ತಕಪಾಣಿಯೇ ||</p>
<p>ಶೃಂಗಾಪುರದ ವಿರಾಜಿತೆ<br>
ತುಂಗಾತೀರವಿಹಾರಿಣಿ |<br>
ವೀಣಾಗಾನವಿನೋದಿನಿ<br>
ನೀ ಬ್ರಹ್ಮನಾ ಪ್ರಿಯರಾಣಿಯೇ || ಶಾರದಾಂಬೆಯೆ ||</p>
<p>ಮೌಢ್ಯವನೆಲ್ಲವ ದೂರಸರಿಸುತ<br>
ಸಮೃದ್ಧಿಯನೇ ಕರುಣಿಸು |<br>
ಅಂಧಕಾರವ ತೊಲಗಿಸಿ<br>
ನೀ ಜ್ಞಾನದೀವಿಗೆಯ ಬೆಳಗಿಸು ||</p>
<hr>
<h3>|| ಅರ್ಜುನ ಅವಧೂತರ ಸ್ಮರಣೆ ||</h3>
<p>ರಾಗ : ಚಕ್ರವಾಕ        ತಾಳ : ಆದಿ</p>
<p>ಅರ್ಜುನ ಅವಧೂತರ ಪಾದಕೆ ನಮಿಸುತ<br>
ಕರಗಳ ಜೋಡಿಸಿ ನಾ ನಿಂದಿಹೆ |</p>
<p>ವೇಂಕಟಾಚಲ ಅವಧೂತರ ಆಶೀರ್ವಚನವನೇ ಹೊತ್ತು<br>
ಭಕ್ತರೋದ್ಧಾರದ ಮಹಾನ್ ಚೇತನವಾಗಿ<br>
ವೇಂಕಟಾಚಲ ಅವಧೂತರು ನೆಲೆಗೊಂಡಿರುವ ಈ<br>
ಮಹಿಶೂರ ಪುರವದು ಪಾವನಗೊಂಡಿಹುದು || ಅರ್ಜುನ ||</p>
<p>ಗುರುವೇ ತಂದೆಯು ಗುರುವೇ ತಾಯಿಯು<br>
ಸಕಲಚರಾಚರಕೆ ಗುರುವೇ ದೈವವು |<br>
ಗುರುವಿನ ಮಹಿಮೆಯ ಪೊಗಳಲು ಸಾಧ್ಯವೇ<br>
ಗುರುವಿಗೆ ಸಮರು ಎಲ್ಲುಂಟೆ || ಅರ್ಜುನ ||</p>
<p>ಜ್ಞಾನದ ಆಗರವು ಭಕ್ತಿಯ ಸಾಗರವು<br>
ಮುಕ್ತಿಯ ಸಾಧನವು ಶ್ರೀ ಗುರುವು |<br>
ಜ್ಞಾನಭಕ್ತಿವೈರಾಗ್ಯವನಿತ್ತು<br>
ಮುಕ್ತಿಯ ಪಥದಲಿ ನಡೆಸೆನ್ನ ಗುರುವೇ || ಅರ್ಜುನ ||</p>
<hr>
<p>ಶ್ರೀಮಾತಾ ಗಾಯತ್ರಿ ಸ್ತುತಿ<br>
ರಾಗ : ಆಭೇರಿ      ತಾಳ: ಛಾಪು</p>
<p>ನಮಿಸುವೆನು ನಮಿಸುವೆನು<br>
ನಮಿಸುವೆನು ಜಗದಂಬೆ ಗಾಯತ್ರಿದೇವಿಯೇ<br>
ನಮಿಸಿ ಪಾಡುವೆ ನಿನ್ನ ಪದಕಮಲದಲ್ಲಿ || ನಮಿಸುವೆನು ||</p>
<p>ಚರಣ || 1 || ಗಾಯಿತ್ರಿಯೂ ನೀನೇ ಸಾವಿತ್ರಿಯೂ ನೀನೇ<br>
ಮಹಿಷಮರ್ಧಿನಿ ಚಂಡಿಚಾಮುಂಡಿ ನೀನೆ |<br>
ಜಯಕಾಳಿ ಜಯದುರ್ಗಿ ಜಯ ಶಾಂಭವಿಯು ನೀನೆ<br>
ಆದಿಶಕ್ತಿಯು ನೀನೆ ಜಗದಾದಿ ದೈವವು ನೀ ನಮಿಸುವೆನು ||</p>
<p>ಚರಣ || 2 || ' ಗಾ ' ಎಂಬ ಮಾತ್ರದಿಂದಲೇ ಗಾಂಭೀರ್ಯವು ಲಭಿಸುವುದು<br>
' ಯಿ ' ಎಂಬ ಮಾತ್ರದಲೆ ಎಲ್ಲಾ ಚಿಂತೆಯು ದೂರ<br>
' ತ್ರಿ ' ಎಂಬ ಮಾತ್ರದಲಿ ತ್ರಿಕರಣಶುದ್ಧಿಯೂ<br>
ನಿನ್ನ ಮಂತ್ರಪಠನೆ ಮುಕ್ತಿಸಾಧನವಹುದು || ನಮಿಸುವೆನು ||</p>
<p>ಚರಣ || 3 || ಉದಯಕಾಲದಲಿ ಮಾಳ್ಪ ನಿನ್ನ ಜಪದ ಮಹಿಮೆಯಿಂದ<br>
ಮನುಜರಲಿ ತುಂಬುವುದು ಚೈತನ್ಯದಾ ಚಿಲುಮೆ |<br>
ನಿತ್ಯ ಆಚರಿಪ ನಿನ್ನ ಮಹಾಮಂತ್ರದಾ ಸ್ಮರಣೆ<br>
ಜನ್ಮಜನ್ಮಾಂತರದ ಕರ್ಮಗಳ ಕಳೆಯುವುದು || ನಮಿಸುವೆನು ||</p>
<hr>
<h3>||ಸಪ್ತಮಾತೃಕಾ ಸ್ಮರಣೆ||</h3>
<p>ರಾಗ : ಸಾರಮತಿ     ತಾಳ : ಆದಿ</p>
<p>ನೋಡಿದೆನೂ ಜಗದಂಬಾ ನಿನ್ನಯ<br>
ಚರಣ ಸೇವೆಯನೂ ಮಾಡಿದೆನಮ್ಮ |</p>
<p>|| ಚರಣ || 1 ||ಬ್ರಾಹ್ಮೀ ಮಾಹೇಶ್ವರೀ ಕೌಮಾರಿಯೊಡಗೂಡಿ<br>
ನೆಲೆಸಿರುವ ತಾಯಿಯೂ ನೀನೇ |<br>
ವಾರಾಹಿ ವೈಷ್ಣವಿ ಚಾಮುಂಡಿಯೊಡಗೂಡಿ<br>
ಸಂತೋಷ ಪಡುವೆ ನೀ ರಾಜರಾಜೇಶ್ವರಿ ||</p>
<h3>|| ಚರಣ 2 ||</h3>
<p>ಬನಶಂಕರಿ ಎಂಬ ನಿನ್ನಯ ಹೆಸರಿಗೆ<br>
ಪ್ರಕೃತಿ ಸಹಕರಿಸಿ ನಿನ್ನಯ ಕೃಪೆಗೆ |<br>
ಬೆಟ್ಟಗುಡ್ಡಗಳ ನಡುವೆ ನಡೆದು ಬಂದೆನು ನಾನು<br>
ನಿನ್ನನ್ನು ನೋಡಿ ಪಾವನಳಾದೆ ||</p>
<hr>
<h3>|| ಮೂಕಾಂಬಿಕಾ ಸ್ತುತಿ ||</h3>
<p>ರಾಗ : ಮಧುಮತಿ     ತಾಳ : ಆದಿ</p>
<p>ಸಹ್ಯಾದ್ರಿವಾಸಿನಿ ಅಂಬಿಕೆ ಜಗದಂಬಿಕೆ<br>
ಶ್ರೀ ಮೂಕಾಂಬಿಕೇ ...... || ಸಹ್ಯಾದ್ರಿ ||</p>
<p>||ಅ.ಪ|| ಸೌಂದರ್ಯಾತೀತ ಮೋಹಿನಿ ಭವಾನಿ<br>
ಆದಿಶಂಕರಮಾತೇ ಶ್ರೀ ಲಲಿತೇ |<br>
ಶಿರಸಾ ನಮಾಮಿ ಮನಸಾ ಸ್ಮರಾಮಿ ||</p>
<p>|| ಚರಣ 1 || ಕನಕಕಂಕಣಧಾರಿ | ಕನಕಕುಂಡಲಧಾರಿ<br>
ಕಮಲಮುಖೀ ಕನಕಾಂಗಿ ಕಾಮಾಕ್ಷೀ<br>
ಶಂಕರಸ್ಥಾಪಿತೆ ಕಂಚಿಕಾಮಾಕ್ಷಿ<br>
ಶಿರಸಾ ನಮಾಮಿ ಮನಸಾ ಸ್ಮರಾಮಿ || ಸಹ್ಯಾದ್ರಿ ||</p>
<hr>
<h3>||ಅರ್ಜುನ ಅವಧೂತರ ಸ್ತುತಿ||</h3>
<p>ರಾಗ : ಆಭೇರಿ        ತಾಳ : ಆದಿ</p>
<p>ಬಿಡ ಬೇಡಾ ನೀ ಬಿಡ ಬೇಡಾ<br>
ಅರ್ಜುನ ಅವಧೂತರ ಪಾದಗಳ<br>
ಬಿಡಬೇಡಾ ನೀ ಬಿಡಬೇಡಾ<br>
ಎಂದೆಂದಿಗೂ ನೀ ಬಿಡಬೇಡಾ || ಬಿಡಬೇಡಾ ||</p>
<p>ಪಾಪಕರ್ಮಗಳ ತೊಳೆಯುವ ಪಾದ<br>
ಮನಸಿಗೆ ಶಾಂತಿಯ ನೀಡುವ ಪಾದ<br>
ಭಕ್ತಿಮಾರ್ಗಕಿದು ಪುಣ್ಯದ ಪಾದ<br>
ಅನುದಿನ ಸ್ಮರಿಸುವ ದಿವ್ಯಪಾದ || ಬಿಡಬೇಡಾ ||</p>
<p>ಭಕ್ತರ ಕೋರಿಕೆ ಮನದಲಿ ಅರಿತು<br>
ಕ್ಷಣ ಮಾತ್ರದಲದ ಕರುಣಿಪರು<br>
ಬಡವ ಬಲ್ಲಿದ ಭೇದವಿಲ್ಲದೆ<br>
ಎಲ್ಲರ ಬವಣೆಯ ನೀಗುವರು || ಬಿಡಬೇಡಾ ||</p>
<hr>
<h3>|| ಬಾಲಾತ್ರಿಪುರಸುಂದರಿ ಸ್ತುತಿ ||</h3>
<p>ರಾಗ : ಶಂಕರಾಭರಣ‌      ತಾಳ : ಆದಿ</p>
<p>ಬಾಲಾ ತ್ರಿಪುರ ಸುಂದರಿ ಲಲಿತೆ<br>
ಶ್ರೀ ರಾಜರಾಜೇಶ್ವರಿ ಅಂಬಾ || ಬಾಲಾತ್ರಿಪುರ ||</p>
<p>|| ಚರಣ 1 || ಕರದಲಿ ಪಿಡಿದಿಹ ಮಣಿ ಜಪಮಾಲೆಯು<br>
ಕೊರಳಲಿ ಧರಿಸಿಹ ಕೌಸ್ತುಭ ಹಾರವು<br>
ಹೊಳೆವ ಪೀತಾಂಬರ ಶೋಭಿತಳಾಗಿಹ<br>
ಪದ್ಮರಾಗ ಮಣಿ ಕಿರೀಟ ಧಾರಿಣಿ || ಬಾಲಾತ್ರಿಪುರಸುಂದರಿ ||</p>
<p>|| ಚರಣ 2|| ಕಾಮಿತಫಲಗಳ ನೀಡುವ ತಾಯೆ<br>
ಕಾಮಜನಕಾದಿ ದೇವ ಜನನಿಯೆ<br>
ರಾಜಾಧಿರಾಜರಿಂ ಪೂಜಿತಳಾಗಿಹೆ<br>
ವಂದಿಪೆ ನಿನಗೆ ಮಹಾತ್ರಿಪುರಸುಂದರಿಯೇ || ಬಾಲಾತ್ರಿಪುರ  ||</p>
<p>|| ಚರಣ 3 || ಮಂದಹಾಸಮುಖಿ ಚಂದ್ರಕಳಾಧರಿ<br>
ಪಂಚಬಾಣ ಕೋದಂಡವಿಲಾಸಿನಿ<br>
ವಾಂಚಿತ ಫಲದಾಯಕಿಯೇ ಮನೋನ್ಮನಿ<br>
ಪಂಚಾರತಿಯು ನಿನಗೆ ತ್ರಿಪುರಸುಂದರಿಯೇ || ಬಾಲಾತ್ರಿಪುರ ||</p>
<hr>
<h3>||ಗುರುಸ್ಮರಣೆ||</h3>
<p>ರಾಗ : ನಾದನಾಮಕ್ರಿಯ.      ತಾಳ : ಆದಿ</p>
<p>ಗುರು ಚರಣಕೆ ನಾ ಶಿರಬಾಗಿ ವಂದಿಸಿ<br>
ಮನ ಮಿಡಿವ ಭಾವನೆಯ ನಾ ಹಾಡುವೆ</p>
<p>|| 1 || ಗುರುವೆ ಸಾಕ್ಷಾತ್ ಪರಬ್ರಹ್ಮವೂ|<br>
ಗುರುವೇ ವಿಷ್ಣುವು ಪರಶಿವನೂ<br>
ಗುರುಚರಣಕೆ ಸಮ ಎಲ್ಲುಂಟೇ<br>
ಗುರುಚರಣವೆ ಮುಕ್ತಿಯ ಪಥವೂ || ಗುರುಚರಣಕೆ ||</p>
<p>ಗುರುಕೃಪೆ ಕ್ಷಣಕೆ ಬಡವ ಬಲ್ಲಿದನೆಂಬ<br>
ಅಂತರದಾ ತೆರೆ ಅಲ್ಲಿರದು<br>
ಜಾತಿಧರ್ಮಗಳಾ ಬಂಧಗಳಿಲ್ಲ<br>
ಮಾನವತೆಯು ಮೈ ತಳೆದಿಹುದಿಲ್ಲಿ || ಗುರುಚರಣಕೆ ||</p>
<hr>
<h3>|| ಶ್ರೀ  ದೇವಿ ಲಕ್ಷ್ಮಿ ಸ್ತುತಿ ||</h3>
<p>ರಾಗ : ಸಿಂಧುಭೈರವಿ     ತಾಳ: ಆದಿ</p>
<p>ಕರುಣೆಯ ಕಡಲು ನೀನಮ್ಮಾ ಎನ್ನ<br>
ಕರುಣದಿ ಕಾಯೆ ನಮ್ಮಮ್ಮ</p>
<p>ಕಮಲವಿರಾಜಿತೆ ನೀನಮ್ಮ<br>
ಕಮಲಾಮುಖಿಯು ನೀನಮ್ಮ<br>
ಕಮಲನಾಭನ ಪ್ರಿಯ ಸತಿ ನೀನೆ<br>
ಕಾಮಿತಫಲಗಳ ನೀಡಮ್ಮ || ಕರುಣೆಯ ||</p>
<p>ಅರಿಸಿನ ಕುಂಕುಮ ಶೋಭಿತಳಾಗಿ<br>
ಮಂದಹಾಸವನೆ ಬೀರುತ ಬಾರೆ<br>
ಗೆಜ್ಜೆಯ ನಾದವು ಗಲು ಗಲುರೆನ್ನುತ<br>
ಪುಟ್ಟಪಾದಗಳ ಇಡುತಲಿ ಬಾರೇ || ಕರುಣೆಯ ||</p>
<p>ಕನಕವೃಷ್ಟಿಯನು ಕರೆಯುತ ಬಾರೆ<br>
ಅಷ್ಟಸಿದ್ಧಿಗಳ ನೀ ನೀಡೆ<br>
ಅಷ್ಟಲಕ್ಷ್ಮಿಯೇ ನೀನೊಲಿದು ನಮ್ಮ<br>
ಬದುಕಿನ ಬವಣೆಯ ನೀಗಮ್ಮ || ಕರುಣೆಯ ||</p>
<hr>
<h3>||ಅಂಬೆ ಸ್ತುತಿ||</h3>
<p>ರಾಗ : ಸಾರಮತಿ       ತಾಳ: ಆದಿ</p>
<p>ನಿನ್ನ ಕಾಣಲೆಂದೂ ಬಂದೆ ನಾನು<br>
ನಿನ್ನ ಕಾಣೆ ಬಂದಿಹೆನು ದರುಶನ ನೀಡಮ್ಮ |</p>
<p>|| ಚರಣ 1 || ಅಂಬಾ ಭವಾನಿಯಾಗಿ ನೀ ಬರುತಿಹೆಯಮ್ಮ<br>
ಪಡಿಪೂಜೆಗೈದರೆ ನೀ ಬರುವೆಯಮ್ಮ<br>
ಶುಕ್ರವಾರದಿ ಪೂಜೆಗೆ ಸಂತುಷ್ಟಳಾಗಿ<br>
ಕಿರುಗೆಜ್ಜೆ ದನಿ ಮಾಡಿ ನೀ ಬರುವೆಯಮ್ಮಾ || ನಿನ್ನ ಕಾಣ ||</p>
<p>|| ಚರಣ 2 || ಕಂಚಿಯಲ್ಲಿರುವ ಕಾಮಾಕ್ಷಿ ನೀನು<br>
ಕಾಶಿಯಲ್ಲಿರುವ ವಿಶಾಲಾಕ್ಷಿ ನೀನು<br>
ಮಧುರೆಯಲ್ಲಿರುವ ಮೀನಾಕ್ಷಿಯೇ ನೀನು<br>
ಭಕ್ತರ ಮೊರೆ ಕೇಳಿ ನೀ ದಯಮಾಡೆ || ನಿನ್ನ ಕಾಣ ||</p>
<hr>
<h3>|| ಗುರುಕರುಣೆ ||</h3>
<p>ರಾಗ : ನಾದನಾಮಕ್ರಿಯ.  ತಾಳ : ಏಕ</p>
<p>ಗುರುವಿನ ಕರುಣೆಯ ಆಗುವ ತನಕ<br>
ದೊರೆಯದಣ್ಣ ಮುಕುತಿ | ದೊರೆಯದಣ್ಣ ಮುಕುತಿ |</p>
<p>|| ಅ.ಪ. || ಸದ್ಗುರು ದೊರೆವುದು ದುರ್ಲಭವು<br>
ದೊರೆತರೆ ಜನ್ಮವು ಪಾವನವು ||</p>
<p>|| ಚರಣ 1 || ವೇದಶಾಸ್ತ್ರಗಳ ಓದಿದರೇನು<br>
ಪುರಾಣೇತಿಹಾಸಗಳ ತಿಳಿದಿರಲೇನು<br>
ಗುರುಕಟಾಕ್ಷವು ಆಗುವ ತನಕ<br>
ದೊರೆಯದಣ್ಣ ಮುಕುತಿ |<br>
ದೊರೆಯದಣ್ಣ ಮುಕುತಿ || ಗುರು ||</p>
<p>|| ಚರಣ 2 || ಎಷ್ಟು ಬಾರಿ ಹೊಳೆಯಲಿ ಮಿಂದು<br>
ಜಪವನೆ ಮಾಡಿ ನಿಂತಿರಲೇನು<br>
ಗುರುಕೃಪೇಕ್ಷಣವು ಆಗುವ ತನಕ<br>
ದೊರೆಯದಣ್ಣ ಮುಕುತಿ | ದೊರೆಯದಣ್ಣ ಮುಕುತಿ |</p>
<p>|| ಚರಣ 3 || ಜಪತಪ ಹೋಮವ ಮಾಡಿದರೇನು<br>
ವ್ರತಪೂಜೆಗಳಲಿ ಮುಳುಗಿದರೇನು<br>
ಸದ್ಗುರುವಿನ ದಿವ್ಯ ಚರಣವ ನೆನೆಯದೆ<br>
ದೊರೆಯದಣ್ಣ ಮುಕುತಿ | ದೊರೆಯದಣ್ಣ ಮುಕುತಿ |</p>
<hr>
<h3>||ರಾಜರಾಜೇಶ್ವರಿ ಸ್ತುತಿ||</h3>
<p>ರಾಗ : ಮಲಯಮಾರುತ.     ತಾಳ : ಆದಿ</p>
<p>ಶ್ರೀಚಕ್ರಪುರವಾಸಿನೀಂ ಭಗವತೀಂ<br>
ಶ್ರೀರಾಜರಾಜೇಶ್ವರೀ<br>
ಪಂಕಜವಾಸಿನಿ ದೇವಸುಪೂಜಿತೆ<br>
ಶ್ರೀ ರಾಜರಾಜೇಶ್ವರಿ || ಶ್ರೀ ರಾಜರಾಜೇಶ್ವರಿ ||</p>
<p>|| ಚರಣ 1|| ಶಿವಾಕಾರಮಂಚದಲಿ ಶೋಭಿತಳಾಗಿಹ<br>
ಲಕ್ಷ್ಮೀ ಸರಸ್ವತಿ ಚಾಮರ ಸೇವೆಯನೆ ಸ್ವೀಕರಿಸಿ<br>
ಜಗಜ್ಜನನಿಯೇ ನೀ ಚಿದ್ರೂಪಿಣಿಯಾಗಿ<br>
ಪಂಚಾಷಟ್ ಪೀಠದಲಿ ವಿರಾಜಿತಳಾಗಿಹ<br>
ಶ್ರೀ ರಾಜರಾಜೇಶ್ವರಿ || ಶ್ರೀ ರಾಜರಾಜೇಶ್ವರಿ ||</p>
<p>|| ಚರಣ 2 || ಪಾಶಾಂಕುಶ ಇಕ್ಷು | ಚಾಪವ ಕೈಯಲಿ ಪಿಡಿದು<br>
ಶ್ರೀಚಕ್ರಬಿಂದು ಮಧ್ಯಸ್ಥಿತೆಯೇ<br>
ಕೋಟಿಸೂರ್ಯ | ತೇಜಪ್ರಕಾದಶಿತೆಯೆ<br>
ಮಹಾಕಾಳಿ ಸ್ವರೂಪಿಣಿ ಕಾಮಾಕ್ಷಿಯೆ<br>
ಶ್ರೀ ರಾಜರಾಜೇಶ್ವರಿ || ಶ್ರೀ ರಾಜರಾಜೇಶ್ವರಿ ||</p>
<p>|| ಚರಣ 3 || ಬ್ರಹ್ಮರುದ್ರಾದಿ ಸಕಲ ದೇವತೆಗಳು ನಿನ್ನ<br>
ಸೇವೆಯ ಗೈಯಲು ಕಾತರಿಸುತಿಹರು<br>
ಸಕಲವೇದಗಳ ಸಾರವೆ ನೀನು<br>
ಜಗದಂಬೆಯೇ  ಶ್ರೀ ಲಲಿತಾಂಬಿಕೆಯೇ<br>
ಶ್ರೀ ರಾಜರಾಜೇಶ್ವರಿ || ಶ್ರೀ ರಾಜರಾಜೇಶ್ವರಿ ||</p>
<hr>
<h3>||ದೇವಿ ಆರಾಧನೆ||</h3>
<p>ರಾಗ : ಸಾರಮತಿ     ತಾಳ : ಆದಿ</p>
<p>ಆರಾಧಿಪೆ ನಿನ್ನ ಆರಾಧಿಪೆ<br>
ದೃಢಭಕ್ತಿಯಿಂದಲಿ ಪೂಜಿಪೆನಮ್ಮ</p>
<p>|| ಚರಣ 1  || ನವರಾತ್ರಿಯಲಿ ನವರೂಪವ ತಾಳಿ<br>
ನವೋಲ್ಲಾಸವನೆ ನೀಡುವೆ ತಾಯೆ<br>
ಚಂಡಿಚಾಮುಂಡಿ ದುರ್ಗೆ ಸರಸ್ವತಿಯಾಗಿ<br>
ಎಲ್ಲರ ಹರಸುವ ದೇವಿ ನೀನಮ್ಮ ||</p>
<p>|| ಚರಣ 2 || ಅಣಿಮಾ ಸಿದ್ಧಿಯು ನೀ ಲಘಿಮಾ ಸಿದ್ಧಿಯು ನೀ<br>
ಗರಿಮಾ ಸಿದ್ಧಿಯು ಮಹಿಮ ಸಿದ್ಧಿಯು ನೀ<br>
ಎಲ್ಲ ಚೈತನ್ಯ ಚಿಲುಮೆಯಾಗಿ ನೀನು<br>
ಭಕ್ತರ ಸಲಹುವ ನೀಡುತ ಸಲಹೌ ||</p>
<p>|| ಚರಣ 3 || ಶ್ರೀಚಕ್ರಪುರದ ಒಡತಿಯೇ ನೀನು<br>
ನಿನ್ನನು ನಂಬಿಹ ನರಹುಳು ನಾನು<br>
ಸರ್ವಕಲೆಗಳ ಆಗರವೇ ನೀನು<br>
ಭಕ್ತರ ಸಲಹಲು ನೀ ದಯಮಾಡೇ ||</p>
<hr>
<h3>||ದೀಪಾರಾಧನೆ||</h3>
<p>ರಾಗ : ಶ್ರೀರಾಗ.    ತಾಳ : ಆದಿ</p>
<p>ದೀಪಾರಾಧನೆಯ ಮಾಡುವೆನಮ್ಮಾ<br>
||ಅ ಪ|| ದೀಪಾರಾಧನೆಯ ಮಾಡುವೆನಮ್ಮಾ<br>
ದೃಢಭಕ್ತಿಯಿಂದಲಿ ಸೇವೆಗೈವೆನು ||</p>
<p>|| ಚರಣ 1  ||  ತನುಮನಧನಗಳ ನಿನಗರ್ಪಿಸುತ<br>
ನೇಮನಿಷ್ಠೆಯಲಿ ಪೂಜೆಯ ಗೈದು<br>
ಧೂಪ ದೀಪ ನೈವೇದ್ಯ ಸಮರ್ಪಿಸಿ<br>
ಮಂಗಳಾರತಿಯ ಬೆಳಗುವೆನಮ್ಮ || ದೀಪಾರಾಧನೆ ||</p>
<p>|| ಚರಣ 2 || ಜಪವ ನಾನರಿಯೆ ತಪವ ನಾನರಿಯೆ<br>
ದಾನಧರ್ಮಗಳ ಮೊದಲರಿಯೆ<br>
ಕರ್ಮಕೂಪದಲಿ ತೊಳಲುತಲಿರುವೆ ನಾ<br>
ಜ್ಞಾನಜ್ಯೋತಿಯ ನೀ ನೀಡಮ್ಮ || ದೀಪಾರಾಧನೆ ||</p>
<p>|| ಚರಣ 3 || ಅನುಕ್ಷಣ ನಿನ್ನ ಸ್ತುತಿಸುವೆನಮ್ಮ<br>
ಕರುಣಕಟಾಕ್ಷವ ಬೀರಮ್ಮ<br>
ಆತ್ಮಜ್ಯೋತಿಯನೆ ನಿನಗರ್ಪಿಸುವೆನು<br>
ಮುಕ್ತಿಯ ಮಾರ್ಗದಿ ನೀ ನಡೆಸಮ್ಮಾ</p>
<hr>
<h3>||ಹೊರನಾಡು ಅನ್ನಪೂರ್ಣೇಶ್ವರಿ||</h3>
<p>ರಾಗ : ಸಿಂಧುಭೈರವಿ</p>
<p>ಅನ್ನಪೂರ್ಣೇ ಅನ್ನಪೂರ್ಣೆ<br>
ಸದಾ ಅನ್ನದಾನೇಶ್ವರಿ ನೀ | ಸದಾ ಅನ್ನದಾನೇಶ್ವರಿ</p>
<p>|| ಚರಣ 1|| ಮಲೆನಾಡಿನ ಈ ಸೊಬಗಿನ ತಾಣದಲಿ<br>
ಪ್ರಕೃತಿ‌ಮಾತೆಯ ಚಲುವ ಮಡಿಲಲಿ<br>
ಮೈಮನಸೆಳೆವ ಆ ಭವ್ಯ ಗುಡಿಯಲಿ<br>
ನೆಲೆಗೊಂಡಿರುವೆ ನೀ ಜಗದಂಬಿಕೆ || ಅನ್ನಪೂರ್ಣೆ ||</p>
<p>|| ಚರಣ 2|| ನಿನ್ನಯ ಚೆಲುವದು ಪೊಗಳಿಕಸಾಧ್ಯವು<br>
ನಿನ್ನ ಮಹಿಮೆಗೆ ಎಣೆ ಎಲ್ಲುಂಟೇ<br>
ದೀಪಾರಾಧನೆಯ ಸುಂದರ ಕ್ಷಣವದು<br>
ಕೈ ಬೀಸಿ ಕರೆಯುತಿದೆ ಭಕ್ತಜನಸಾಗರವ ||</p>
<p>|| ಚರಣ 3 || ನಿತ್ಯಾನ್ನದಾನಕೆ ಹೆಸರೇ ಹೊರನಾಡು<br>
ನಿತ್ಯ ಉಡಿಸೇವೆಯನು ಸಲ್ಲಿಸುವ ಭಕ್ತಜನ<br>
ವರಗಳ ನೀಡೆಂದು ಬೇಡಿ ಬಹ ಭಕ್ತರ<br>
ಕೋರಿಕೆಯ ಕರುಣಿಸೋ ಕಾಮಧೇನು ||</p>
<hr>
<p>ರಾಗ: ಶಂಕರಾಭರಣ   ತಾಳ : ಆದಿ</p>
<p>ಪರ್ವತರಾಜಕುಮಾರಿ ಗಿರಿಜೇ<br>
ಪರಶಿವನ ಪ್ರಿಯಸತಿಯು ನೀನಮ್ಮಾ</p>
<p>|| 1 ||ಮಂಗಳರೂಪಿಣಿ | ಮಂಗಳಕಾರಿಣಿ<br>
ಮಂಗಲದಾಯಿನಿ ನೀ ಜಗದಂಬಾ</p>
<p>|| 2 || ಪರಮಕಲ್ಯಾಣಿ ಪರಶಿವೆ ಫಣಿವೇಣಿ<br>
ಪರಶಿವನರ್ಧಾಂಗಿ ಪರಮಗುಣಮಣಿ</p>
<p>|| 3 || ಮಂಗಳಗೌರಿನೀ ಸ್ವರ್ಣಗೌರಿ ನೀ<br>
ಮಂಗಳಸೂತ್ರವ ಕಾಪಾಡು ಮಾತೆ ||</p>
<hr>
<p>ರಾಗ : ರಾಟ.   ತಾಳ: ಆದಿ</p>
<p>ಪಾಹಿ ನಿಖಿಲ ಜನನಿ ಅಂಬಾ<br>
ಮಹಾತ್ರಿಪುರಸುಂದರಿ ಲಲಿತೆ</p>
<p>||ಅ.ಪ|| ನಿನ್ನಯ ನಾಮವ ಜಪಿಸುತಲಿರುವ<br>
ಭಕ್ತರ ಕೈ ಪಿಡಿದು ನೀ ಪೊರೆಯಮ್ಮ ||</p>
<p>||ಚರಣ|| ಧಾತಳು ನೀನು ಕರ್ತಳು ನೀನು<br>
ಸರ್ವಸಂಪದವು ನೀನಮ್ಮ<br>
ನಿನ್ನಯ ಚರಣದ ದರುಶನ ಮಾತ್ರದಲಿ<br>
ದುಃಖದುರಿತಗಳು ತೊಲಗುವುದಮ್ಮಾ ||</p>
<hr>
<h3>||ಅಂಬೆ ಮೂಕಾಂಬೆ||</h3>
<p>ರಾಗ : ನಾದನಾಮಕ್ರಿಯ   ತಾಳ : ಏಕ</p>
<p>ಅಂಬೆ ಅಂಬೆ ಜಗದಂಬೆ ನಿನ್ನ ಚರಣಕೆ ನಮಿಸುವೆ ಮೂಕಾಂಬೆ<br>
ನಿನ್ನ ನಂಬಿದಾ ಭಕ್ತರನೂ ನೀ ಕರುಣದಿಂ ಕಾಪಾಡಮ್ಮಾ</p>
<p>ದುಷ್ಟಮೂಕಾಸುರನನ ಸಂಹರಿಸಿದ<br>
ನಿನ್ನಯ ಶಕ್ತಿಗೆ ಸಮರುಂಟೇ<br>
ದುರುಳರ ಪಾಲಿಗೆ ನೀ ಚಂಡಿ ನಿಜ |<br>
ಭಕ್ತರಿಗೆ ನೀ ಚಾಮುಂಡಿ ದೇವಿ ಮೂಕಾಂಬಿಕೆಯೇ || ಅಂಬೆ ಅಂಬೆ ||</p>
<p>ಸೌಪರ್ಣಿಕಾನದಿ ಸ್ನಾನವ ಮಾಡಿ<br>
ಭಕ್ತಿಯಿಂದ ನಿನ್ನ ಸೇವಿಪ ಜನರ<br>
ಮನದಿಷ್ಟಾರ್ಥವ ಕರುಣದಿಂ ಕರುಣಿಸಿ<br>
ಭಕ್ತರ ಪೊರೆಯುವ ಆದಿಶಕ್ತಿ<br>
ಮೂಕಾಂಬಿಕೇ ನೀನಮ್ಮ || ಅಂಬೆ ಅಂಬೆ ||</p>
<hr>
<h3>||ದತ್ತಸ್ಮರಣೆ ||</h3>
<p>ರಾಗ : ಕಲ್ಯಾಣಿ    ತಾಳ : ಆದಿ</p>
<p>ಓಂ ಗುರುದತ್ತ ಶ್ರೀ ಗುರುದತ್ತ<br>
ಜಯಗುರುದತ್ತನೆ ನಮೊ ನಮೋ</p>
<h4>1. ತ್ರಿಮೂರ್ತಿರೂಪನೆ ಜಯ ಗುರುದತ್ತಾ</h4>
<p>ತ್ರಿಗುಣಾಕಾರನೆ ಶ್ರೀ ಗುರುದತ್ತ</p>
<h4>2. ಅನಸೂಯತನಯನೆ ಜಯ ಗುರುದತ್ತ</h4>
<p>ಆಶ್ರಿತ ಜನಕೆ ನೀ ಶ್ರೀ ಗುರುದತ್ತ</p>
<h4>3. ಔದುಂಬರೇಶ್ವರ ಜಯ ಗುರುದತ್ತ</h4>
<p>ಪಾದುಕಸೇವೆಯ ಶ್ರೀ ಗುರುದತ್ತ</p>
<h4>4. ಕರುಣಾಸಾಗರ ಜಯ ಗುರುದತ್ತ</h4>
<p>ಅಭಯಪ್ರದಾಯಕನೇ ಶ್ರೀ ಗುರುದತ್ತ</p>
<h4>5. ಶಾಂತಮೂರ್ತಿಯೇ ಜಯ ಗುರುದತ್ತ</h4>
<p>ಸಂಕಟ ಹರಣನೇ ಶ್ರೀ ಗುರುದತ್ತ</p>
<h4>6. ಜಯ ಜಯ ಮಂಗಳ ಶ್ರೀ ಗುರುದತ್ತ</h4>
<p>ಜಯ ಶುಭ ಮಂಗಳ ಶ್ರೀ ಗುರುದತ್ತ</p>
<hr>
<h3>||ದುರ್ಗಾಸ್ತುತಿ||</h3>
<p>ರಾಗ : ಸಿಂಧುಭೈರವಿ        ತಾಳ : ಆದಿ</p>
<p>ಜಯ ಜಯ ಜಯ ಜಯ ದುರ್ಗೇ<br>
ದುರ್ಗತಿ ನಾಶಿನಿ ದುರ್ಗೇ</p>
<h4>1. ದುರಿತನಿವಾರಿಣಿ ದುರ್ಗೆ ನೀ</h4>
<p>ದುಷ್ಟಸಂಹಾರಿಣಿ ದುರ್ಗೆ<br>
ಭವಭಯನಾಶಿನಿ ದುರ್ಗೆ ನೀ<br>
ಭಕ್ತವತ್ಸಲೇ ದುರ್ಗೇ || ಜಯ||</p>
<h4>2. ದೀನ ಜನಾವನೆ ದುರ್ಗೆ</h4>
<p>ದುಃಖನಿವಾರಿಣಿ ದುರ್ಗೆ<br>
ದೈನ್ಯದಿ ಮೊರೆಯನು ಇಡುತಿಹ ಭಕ್ತರ<br>
ಕರಗಳ ಪಿಡಿಯುತ ನೀ ಸಲಹಮ್ಮ</p>
<h4>3. ರಾಜಾಧಿರಾಜರಿಂ ಪೂಜಿಪ ದುರ್ಗೆ</h4>
<p>ರಾಜರಾಜೇಶ್ವರಿ ನೀ ದುರ್ಗೆ<br>
ಕಾಮಿತಫಲಗಳ ನೀಡಮ್ಮ ನಮ್ಮ<br>
ಕರುಣದಿ ಕಾಯೆ ದುರ್ಗಮ್ಮ</p>
<hr>
<h3>||ಸಾಯಿ ಭಜನೆ||</h3>
<p>ರಾಗ : ಕುರಂಜಿ  ತಾಳ : ರೂಪಕ</p>
<p>ಓಂ ಶ್ರೀ ಸಾಯಿ ಹರೇ<br>
ಶಿರಡಿ ಸಾಯಿ ಹರೇ<br>
ಭಕ್ತ ಜನರ ಸಂಕಟವನು<br>
ಭಕ್ತಜನರ ಚಿಂತೆಗಳನು<br>
ಕ್ಷಣದಲಿ ಪರಿಹರಿಸು || ಓಂ ಶ್ರೀ ಸಾಯಿನಾಥ ||</p>
<p>ತಂದೆಯು ನೀನೆ | ತಾಯಿಯು ನೀನೆ<br>
ಬಂಧುಬಳಗವು ನೀನೇ ( ನಮ್ಮ )<br>
ಕಾಯುವ ದೈವವು ನೀ || ಓಂ ಶ್ರೀ ಸಾಯಿನಾಥ ||</p>
<p>ಶಿರಡಿ ವಾಸನೇ ಸಾಯಿತೇಜ ಪ್ರಕಾಶಕನೇ<br>
ದೀನ ದಲಿತರ ಕಂಬನಿ<br>
ಒರೆಸಿದ ಸ್ವಾಮಿಯು ನೀ || ಓಂ ಸಾಯಿನಾಥ ||</p>
<p>ಆಪದ್ಬಾಂಧವನೇ ಅನಾಥರಕ್ಷಕನೇ<br>
ಜಾತಿಪಂಥಗಳನೆಣಿಸದೆ<br>
ಎಲ್ಲರ ಸಲಹುವ ನೀ ತಂದೆ<br>
ಎಲ್ಲರ ಸಲಹುವನೀ || ಓಂ ಶ್ರೀ ಸಾಯಿನಾಥ ||</p>
<p>ಭಕ್ತಮನೋರಥಗೆ ಭಕ್ತ ಜನಾವನಿಗೆ<br>
ಜ್ಯೋತಿಸ್ವರೂಪನೆ ನಿನಗೆ<br>
ಆರತಿ ಬೆಳಗುವೆನು<br>
ಮಂಗಳಾರತಿಯ ಬೆಳಗುವೆನು |</p>
<hr>
<h3>||ಮಂಗಳ ||</h3>
<p>ರಾಗ : ಮಧ್ಯಮಾವತಿ    ತಾಳ : ಛಾಪು</p>
<p>ಜಯ ಮಂಗಳಂ ನಿತ್ಯ ಶುಭ ಮಂಗಳಂ<br>
ನಮ್ಮ ಅರ್ಜುನ ಅವಧೂತ ಗುರುಮಹಾರಾಜರಿಗೆ<br>
ಜಯ ಮಂಗಳಂ ನಿತ್ಯ ಶುಭ ಮಂಗಳಂ</p>
<p>|| ಚರಣ 1 || ಅನುದಿನವು ಶ್ರೀ ಗುರುದತ್ತರ ಸೇವಿಪ<br>
ಪಾದುಕಾರ್ಚನೆಯಲೆ ನಿರತರಾಗಿರುವ<br>
ಜಯ ಮಂಗಳಂ ನಿತ್ಯ ಶುಭ ಮಂಗಳಂ</p>
<p>|| ಚರಣ 2 || ಗುರುವಾರದಾ ದಿನದಿ ಮಾಳ್ಪ ಬಾಬರ ಭಜನೆ<br>
ಭಕ್ತಿಯ ಆಗರವು ಮುಕ್ತಿಗೆ ಸಾಧನವು<br>
ಜಯ ಮಂಗಳಂ ನಿತ್ಯ ಶುಭ ಮಂಗಳಂ</p>
<p>|| ಚರಣ 3  ||  ಶಿರಡಿ ಬಾಬಾರ ದಿವ್ಯ ಮೂರ್ತಿಯನೆ ನೋಡುತ<br>
ಪಾದಪೂಜೆಯನು ಮಾಡೆ ಕಾರ್ಯಸಿದ್ಧಿಯಹುದು<br>
ಜಯ ಮಂಗಳಂ ನಿತ್ಯ ಶುಭ ಮಂಗಳಂ</p>
<p>|| ಚರಣ 4 || ಮಂಗಳಂ ಶ್ರೀ ಗುರುದತ್ತಂಗೆ ಮಂಗಳಂ ಶ್ರೀ ಗುರು ಸಾಯಿನಾಥರಿಗೆ<br>
ಮಂಗಳಂ ಸಕಲ ದೇವಾದಿ ದೇವತೆಗಳಿಗೆ<br>
ಮಂಗಳಂ ಶ್ರೀ ಅರ್ಜುನ ಅವಧೂತರಿಗೆ<br>
ಜಯ ಮಂಗಳಂ ನಿತ್ಯ ಶುಭ ಮಂಗಳಂ</p>
<p>|| ಚರಣ 5 || ವೇದಘೋಷದ ನಡುವೆ ಶಂಖನಾದಗಳಿಂದ<br>
ದಿವ್ಯಪೀಠದಿ ಗುರುವು ಆಸೀನರಾಗಿಹರು<br>
ದಿವ್ಯಜ್ಯೋತಿಗಳಿಂದ ದೀಪದಾರುತಿಯ ಎತ್ತಿ<br>
ಭಕ್ತವೃಂದವದು ಚರಣಕೆ ನಮಿಸಿರಲು<br>
ಜಯ ಮಂಗಳಂ ನಿತ್ಯ ಶುಭ ಮಂಗಳಂ</p>
<hr>
<p>ಜಯವೆನ್ನಿ ಜಯವೆನ್ನಿ ಶ್ರೀ ಗುರುಚರಣಕೆ<br>
ಜಯವೆನ್ನಿ ಜಯವೆನ್ನಿ ಸದ್ಗುರು ಮಹಾರಾಜಗೆ<br>
ಜಯವೆನ್ನಿ ಜಯವೆನ್ನಿ ಭಕ್ತರ ನಿಧಿಗೆ<br>
ಜಯವೆನ್ನಿ ಜಯವೆನ್ನಿ ಅರ್ಜುನಾ ಅವಧೂತಗೆ<br>
ಓಂ ಶ್ರೀ ಸದ್ಗುರುದೇವಗೆ ಜೈ ಜೈ ಜೈ</p>
<hr>
<h3>||ಆರತಿಯ ಹಾಡು||</h3>
<p>ಮಂಗಳಾರತಿಯ ತಂದು ಬೆಳಗಿರೆ<br>
ವಿಘ್ನವಿನಾಯಕ ಗಣಪಗೆ<br>
ಸಿದ್ಧಿಬುದ್ಧಿಯ ರಮಣಗೆ<br>
ಜಯಮಂಗಳವ ಪಾಡುತ್ತಲಿ</p>
<p>ವಿದ್ಯೆ ಬುದ್ಧಿಯ ಕರುಣಿಸುತಲಿಹ<br>
ವಿದ್ಯಾವಿನಾಯಕ ದೇವಗೆ<br>
ಸರ್ವಕಷ್ಟ ನಿವಾರಿಸುವ ಸಂ-<br>
ಕಷ್ಟಹರ ಶ್ರೀ ಗಣಪಗೆ ||</p>
<p>ಆವ ಕಾರ್ಯಕೆ ವಿಘ್ನ ತಾರದ<br>
ಶ್ರೀ ವಿನಾಯಕ ಮೂರ್ತಿಗೆ<br>
ದೇವಿ ಶಾರದೆ ಲಕ್ಷ್ಮೀ ಪಾರ್ವತಿಗೆಲ್ಲ ಬೆಳಗುವ ಆರತಿ ||</p>
<p>ಕೋಸಲಾಧಿಪ ರಾಮಮೂರ್ತಿಗೂ<br>
ಆ ಸತಿಮಣಿ ಸೀತೆಗೂ<br>
ವೀರಧೀರ ಶೂರ ಹನುಮಗೆ<br>
ಚಂದದಾರುತಿಯ ಬೆಳಗುವ</p>
<p>ಕಂಗಳಿಂದಲಿ ಕಂಡು ದೇವರ<br>
ಕರಗಳಿಂದಲಿ ಪೂಜಿಸಿ<br>
ಮಂಗಳಾರತಿ ಎತ್ತಿ ಬೆಳಗುವ<br>
ಸನ್ನುತಾಂಗಿಯರೆಲ್ಲರು ||</p>