<h3>|| ಗುರುನಾಥರ ಪುಸ್ತಕ ಆ ಗುರುಭಕ್ತೆಗೆ ಕೊಡಿ ||</h3>
<p>ಮೈಸೂರಿನಲ್ಲಿ ವಾಸ ಮಾಡುತ್ತಿರುವ ಆ ಗುರುಭಕ್ತೆಯ ಪತಿಯು ಸಖರಾಯಪಟ್ಟಣದವರಾಗಿದ್ದರು. ಮನೆಯ ಸಮೀಪವಿರುವ ಓರ್ವ ಗುರುಭಕ್ತರಿಂದ ಗುರುಗಳ ವಿಷಯ ತಿಳಿದು ಗುರುವಾರದ ಆರತಿಗೆ ಬಂದಿದ್ದರು. ಭಜನೆಯ ಭಕ್ತಿರಸಾಮೃತದಲ್ಲಿ ಮನವನ್ನು ತಣಿಸಿದರು. ಗುರುಗಳು ಮಾಡಿದ ಭವ್ಯವಾದ ಮಂಗಳಾರತಿ, ಆರತಿ, ನೈವೇದ್ಯವನ್ನು ಕಣ್ತುಂಬಿಕೊಂಡರು. ಸ್ವಲ್ಪ ಸಮಯದ ನಂತರ ಅವರ ಸ್ನೇಹಿತರು ಗುರುಗಳಿಗೆ “ ಇವರು ನಮ್ಮ ಸ್ನೇಹಿತರು “ ಎಂದು ಪರಿಚಯವನ್ನು ಮಾಡಿಸಿದರು. ಗುರುಗಳು “ ಓ ಬಾಟಿಕ್ ನಡೆಸ್ತಿದೀರಲ್ವಾ, ಹೇಗಿದೆ, ಎಂದು ನಗುತ್ತಾ ಹೇಳಿ ಬರ್ತಾ ಇರಿ “ ಎಂದರು. ಆ ಗುರುಭಕ್ತೆಗೆ ಆಶ್ಚರ್ಯ. ಅವರು " ಆಯಿತು ಗುರುಗಳೇ, ನಾನೇನೂ ಹೇಳದಿದ್ದರೂ ಬಾಟಿಕ್ ಅಂತ ವಿಷಯವೇ ತಿಳಿದಿದೆ. . ಮತ್ತೇನು. ಹೇಳುವುದು", ಎಂದು ಹೇಳಿ ನಮಸ್ಕರಿಸಿದರು.</p>
<p>ಹೀಗೆ ಅವರು ಗುರುಗಳನ್ನು ಮೊದಲ ಬಾರಿ ಭೇಟಿ ಮಾಡಿದರು. ಅವರ ಮನದಲ್ಲಿ ಏನೋ ತುಡಿತ. ಗುರುನಾಥರ ವಿಷಯವನ್ನು ಅರಿಯಬೇಕು ಎಂದು. ಈ ವಿಷಯವನ್ನು ಅವರು ಅವರ ಸ್ನೇಹಿತರಿಗೆ ಹೇಳಿದರು. ಅವರು ಗುರುನಾಥರ ಚರಿತ್ರೆಯನ್ನು ಓದಲು ಕೊಟ್ಟರು. ದಿನಾ ಓದುತ್ತಿದ್ದ ಅವರಿಗೆ ಗುರುನಾಥರ ಧೀಮಂತ ವ್ಯಕ್ತಿತ್ವ ಗುರುನಾಥರ ಕರುಣಾಪೂರ್ಣ ನೇತ್ರಗಳು, ಮೊಗದಲ್ಲಿರುವ ಪ್ರಶಾಂತ ನಗೆ. . ಇವೆಲ್ಲದರಿಂದ ಆ ಗುರುಭಕ್ತೆ ಗುರುನಾಥರಲ್ಲಿ ತಂದೆಯ ವಾತ್ಸಲ್ಯವನ್ನೇ ನೋಡುತ್ತಿದ್ದರು. ಪ್ರತಿದಿನ ಬೆಳಗ್ಗೆ ಕಾರುಣ್ಯಮಯಿ ಗುರುನಾಥರ ಭಾವಚಿತ್ರ ನೊಡಿ ಏಳುತ್ತಿದ್ದರು. ಅವರ ಭಾವಚಿತ್ರಕ್ಕೆ ನಮಿಸಿ ಮುಂದಿನ ಕೆಲಸ ಮಾಡುತ್ತಿದ್ದರು. ಗುರುನಾಥರ ಕರುಣಾಪೂರ್ಣ ನೇತ್ರಗಳು, ಮೊಗದಲ್ಲಿರುವ ಪ್ರಶಾಂತ ನಗೆ. . ಇವೆಲ್ಲದರಿಂದ ಆ ಗುರುಭಕ್ತೆ ಗುರುನಾಥರಲ್ಲಿ ತಂದೆಯ ವಾತ್ಸಲ್ಯವನ್ನೇ ನೋಡುತ್ತಾ ಭಾವಪರವಶರಾಗುತ್ತಿದ್ದರು. ಅವರು ಆ ಪುಸ್ತಕವನ್ನು ಅವರ ಸ್ನೇಹಿತರಿಗೆ ಮರಳಿ ಕೊಡುವ ಸಂದರ್ಭ ಬಂದಾಗ ಅವರಿಗೆ ಇನ್ನಿಲ್ಲದ ಬೇಸರ. ಆದರೂ ಅವರು ಗುರುನಾಥರ ಪುಸ್ತಕ ಕೊಟ್ಟು ಕಳಿಸಿದರು.</p>
<p>ಒಂದೆರಡು ದಿನಗಳ ನಂತರ ಗುರುಗಳು ಅದೇ ಪುಸ್ತಕವನ್ನು ಅಂಗಡಿಯಲ್ಲಿ ಕೊಂಡು, ಗುರುಗಳು ಅವರ ಸ್ನೇಹಿತರಿಗೆ ಕೊಟ್ಟು “ ಆ ಗುರುಭಕ್ತೆಗೆ ತಲುಪಿಸು” ಎಂದರು. . ಅಬ್ಬಾ ಗುರುಕಾರುಣ್ಯವೇ. . . . ಮತ್ತೆ ಚರಿತ್ರೆಯ ರೂಪದಿಂದ ಮನೆಗೆ ಬಂದ ಗುರುನಾಥರನ್ನು ಕಂಡು ಆ ಗುರುಭಕ್ತೆಗೆ ಅತ್ಯಂತ ಸಂತೋಷವಾಯಿತು. ಅವರಿಗಾದ ಸಂತೋಷವನ್ನು ಮಾತಲ್ಲಿ ವ್ಯಕ್ತಪಡಿಸಲು ಆಗದೇ ಕಣ್ಣೀರಾದರು. . . .</p>
<p>ಭಕ್ತರ ಮನದ ಆಸೆಯನ್ನು ಅವರು ಹೇಗೆ ನೆರವೇರಿಸುತ್ತಾರೆ ಎಂಬುದು ಯಾರಿಗೂ ತಿಳಿಯದು. ಶರಣಾಗತಿಯ ಭಾವವೇ ಭಕ್ತಿಯೋಗದ ಪ್ರಥಮ ಸೋಪಾನ. ಕರ್ತೃತ್ವಭಾವ ಬಿಟ್ಟು ನೀನೇ ಗತಿಯೆಂದು ಅನನ್ಯ ಮನಸ್ಸಿನಿಂದ ಶರಣಾದರೆ ನಮಗೆ ದಾರಿ ತೋರುವವನು ಸದ್ಗುರುವು. ಶ್ರವಣ ಕೀರ್ತನ ಮುಂತಾದ ನವವಿಧಭಕ್ತಿಯಲ್ಲಿ ಒಂದಾದರೂ ಅನುಸರಿಸಿದರೆ ಗುರುವು ಜೊತೆಗಿರುತ್ತಾನೆ. . ದಾಸ್ಯಭಾವದಿಂದ ಆತ್ಮನಿವೇದನ ಮಾಡಿದರೆ ಕೈ ಹಿಡಿದು ಸಲಹುತ್ತಾನೆ.</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹನ್ನೆರಡನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||  || ಜೈ ಅರ್ಜುನಗುರೂಜಿ ||</h3>