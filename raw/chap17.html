<h3>||ನಾಗಪ್ಪನಿಗೆ ಪ್ರದಕ್ಷಿಣೆ ಮಾಡಪ್ಪ||</h3>
<p>ಚಿಕ್ಕಮಗಳೂರಿನಲ್ಲಿರುವ ಒಂದು ವೈದಿಕ ಸಂಪ್ರದಾಯದ ಕುಟುಂಬ. ಆ ಕುಟುಂಬದವರು ಪರಂಪರಾನುಗತ ವಾಗಿ‌ ದೇವಿಯ ದೇವಸ್ಥಾನದಲ್ಲಿ ಪೂಜೆ ಮಾಡುತ್ತಿದ್ದರು. ಆ ಕುಟುಂಬದ ಹುಡುಗನೊಬ್ಬ ಗುರುನಾಥರನ್ನು ತುಂಬಾ ಭಕ್ತಿಭಾವದಿಂದ ಪೂಜಿಸುತ್ತಿದ್ದನು. ಕಷ್ಟಪಟ್ಟು ಇಂಜಿನಿಯರಿಂಗ್ ಪದವಿ ಗಳಿಸಿದರೂ ಅವನಿಗೆ ಸರಿಯಾದ ಕೆಲಸ ಸಿಗಲಿಲ್ಲ. ಮನೆಯಲ್ಲಿ ಅನೇಕ ಕಷ್ಟಕಾರ್ಪಣ್ಯಗಳು. ಮೈಸೂರಿಗೆ ಅವನ ಬಂಧುವಿನ ಮನೆಗೆ ಹೋದಾಗ ಅವರು ಅರ್ಜುನ ಗುರುಗಳ ಮಹಿಮೆಯನ್ನು ತಿಳಿಸಿದರು. ಗುರುದರ್ಶನಕ್ಕಾಗಿ ಇನ್ನೀರ್ವರು ಗುರುಭಕ್ತರೊಡನೆ ಹೊರಟನು. ಗುರು ದರ್ಶನಕ್ಕೆ ಹೋಗುವ ಮುಂಚೆ ಅವನು ತನ್ನ ಒಂದು ಕೆಟ್ಟ ಅಭ್ಯಾಸವನ್ನು ತ್ಯಜಿಸಿದ್ದನು. ಅವನ ಪೂರ್ವ ಜನ್ಮದ ಪುಣ್ಯವಿರಬೇಕು ಗುರುಗಳ ದರ್ಶನವಾಯಿತು.</p>
<p>ಗುರುಗಳು ಹಾಲಿನಲ್ಲಿ ಕುಳಿತಿದ್ದರು. ಅಷ್ಟಾಗಿ ಜನರು ಇರಲಿಲ್ಲ. ಈ ಮೂವರು ಗುರುಭಕ್ತರು ಗುರುಗಳಿಗೆ ನಮಸ್ಕರಿಸಿ ಕುಳಿತರು. ಗುರುಗಳು ಇತರ ಭಕ್ತರೊಡನೆ ಮಾತನಾಡುತ್ತಿದ್ದರು. ಇವರೆಡೆ ದೃಷ್ಟಿ ಬೀರಲೇ ಇಲ್ಲ. ಸ್ವಲ್ಪ ಸಮಯದ ನಂತರ ದಿಢೀರೆಂದು ಬರ್ತೀನಿ ಐದು ನಿಮಿಷ ಎಂದು ಹೇಳಿ ಒಳಗೆ ಹೊರಟರು. ಈ ಮೂವರು ಕುಳಿತೇ ಇದ್ದರು. ಸ್ವಲ್ಪ ಸಮಯದ ಬಳಿಕ ಒಂದು ಕುರ್ಚಿಯಲ್ಲಿ ಕುಳಿತರು. ಆಗ ಚಿಕ್ಕಮಗಳೂರಿನ ಗುರುಭಕ್ತನೆಡೆ ಅವರ ದೃಷ್ಟಿ ಬಿದ್ದಿತು. " ಇವರಾರು" ಎಂದರು. ಆಗ ಅವನ ಅಕ್ಕ, "ಗುರುಗಳೇ, ಇವನು ಚಿಕ್ಕಮಗಳೂರಿನಿಂದ ಬಂದಿದ್ದಾನೆ"ಎಂದರು. ನಸುನಗುತಾ ಗುರುಗಳು ಅವನ ಪೂರ್ವಾಪರಗಳೆಲ್ಲವನ್ನು ಅವನು ಏನೇ ಹೇಳದಿದ್ದರೂ ತಿಳಿಸಿದರು. ಅವರ ಮನೆಯಲ್ಲಿ ಎಷ್ಟು ಸಾಲಿಗ್ರಾಮಗಳಿವೆ, ಅದರಲ್ಲಿ ಸುದರ್ಶನ ಸಾಲಿಗ್ರಾಮವು ಇದೆ " ಎಂದರು. ಮುಂದುವರೆಯುತ್ತಾ, "ಇಲ್ಲಿ ಎಷ್ಟೋ ಜನರಿಗೆ ಕೆಟ್ಟ ಅಭ್ಯಾಸಗಳು ಇರುತ್ತೆ" ಎಂದು ಹೇಳುತ್ತಾ ಈ ಹುಡುಗನಿಗೆ ಅಲ್ಲವೇನ್ರಿ ಎಂದರು. ಇವನು ಹೌದು ಗುರುಗಳೇ ಎಂದನು. ಆಮೇಲೆ ಅವನಿಗೆ "ನಿಮ್ಮ ಮನೆಯ ಹಿಂಭಾಗದ ನಾಗಪ್ಪನ ಕಟ್ಟೆಗೆ ನಮಸ್ಕಾರ ಮಾಡಿ ದಿನಾಲೂ " ಎಂದರು. ಆಗ ಹುಡುಗನು" ಗುರುಗಳೇ, ಯಾವ ನಾಗಪ್ಪನ ಕಲ್ಲು "ಎಂದನು. ಆಗ ಗುರುಗಳು "ಎಡಭಾಗದಲ್ಲಿರುವ ನಾಗಪ್ಪನ ಕಲ್ಲು ಹೊಸದಾಗಿ ಕಟ್ಟಿಸಿರುವುದು, ಬಲ ಭಾಗದಲ್ಲಿರುವ ನಾಗಪ್ಪನ ಕಲ್ಲು ಪುರಾತನವಾದುದು, ಅದಕ್ಕೆ ಪ್ರದಕ್ಷಿಣೆ ಮಾಡಿ" ಎಂದರು. ಆ ಹುಡುಗನಿಗೆ ಆಶ್ಚರ್ಯವಾಯಿತು. ಅವನ ಮನಸಲ್ಲಿ ಗುರುಗಳು ನಮ್ಮ ಊರಿಗೆ ಬಂದಿಲ್ಲ, ಹೇಗೆ ನೋಡಿದವರಂತೆ ಹೇಳುತ್ತಿದ್ದಾರೆ, ಎಂದು ಅನಿಸಿತು.</p>
<p>"ಕೆಲಸ ಆಗುತ್ತೆ"ಎಂದರು ಗುರುಗಳು. "ತಲಕಾಡಿನಲ್ಲಿರುವ ದಕ್ಷಿಣಾಮೂರ್ತಿಯ ವಿಗ್ರಹಕ್ಕೆ ಅಭಿಷೇಕ ಮಾಡಿ ಕೆಲಸ ಸಿಗುತ್ತೆ" ಎಂದು ಹೇಳಿದರು. ಆಯಿತು ಗುರುಗಳೇ ಹಾಗೆ ಮಾಡುತ್ತೇನೆ ಎಂದು ಹೇಳಿ ನಮಸ್ಕರಿಸಿ ಹೊರಟಾಗ ಗುರುಗಳು, "ನಿಮ್ಮ ಅಮ್ಮ ಹೇಗಿದ್ದಾರೆ, ಕಾಲು ನೋವು ಅಂತಿದಾರಲ್ಲ"ಎಂದು ಹೇಳಿದರು. ಅವನು ಹೌದು ಗುರುಗಳೇ, ಅವರಿಗೆ ಕಾಲು ನೋವು ಜಾಸ್ತಿ ಆಗಿದೆ ಎಂದನು. ಗುರುಗಳು "ನಾಗಪ್ಪನಿಗೆ ಪ್ರದಕ್ಷಿಣೆ ಮಾಡಪ್ಪ ಎಲ್ಲಾ ಸರಿಯಾಗುತ್ತೆ "ಎಂದರು. ಸಂತೋಷದ ಮನಸ್ಸಿನಿಂದ ಗುರುಗಳನ್ನು ಸಖರಾಯಪಟ್ಟಣದ ಗುರುನಾಥರೇ ಇವರು ಎಂಬ ಭಾವನೆಯಿಂದ ಭಕ್ತಿಯಿಂದ ನಮಸ್ಕರಿಸಿ ಹೊರಟರು.</p>
<p>ಗುರುವಾಕ್ಯದಂತೆ ತಲಕಾಡಿಗೆ ಬಂದು ದಕ್ಷಿಣಾಮೂರ್ತಿಯ ವಿಗ್ರಹಕ್ಕೆ ಅಭಿಷೇಕ ಮಾಡಿದನು. ಕೆಲವು ದಿನಗಳ ನಂತರ ಅವನಿಗೆ ಬೆಂಗಳೂರಿನಲ್ಲಿ ಕೆಲಸವೂ ಸಿಕ್ಕಿತು. ಇಷ್ಟರಲ್ಲಿ ಅವನ ಆಲೋಚನಾ ಭಾವಗಳು ಬದಲಾಗಿ ಅವನ ಮುಂಗೋಪವು ಮಾಯವಾಗಿತ್ತು. ನೆಮ್ಮದಿಯ ಮನಸ್ಸಿನಿಂದ ಅವನು ತನ್ನ ಗುರುಭಕ್ತೆ ಅಕ್ಕನಿಗೆ" ಅಕ್ಕ, ಇನ್ನು ನನಗೆ ಗುರುನಾಥರು ಸ್ವರೂಪದಲ್ಲಿ ಇಲ್ಲ ಎಂದು ಅನಿಸುವುದೇ ಇಲ್ಲ. ಗುರುನಾಥರ ದರ್ಶನ ಹಾಗೂ ಆಶೀರ್ವಾದ ಪಡೆದ ಮನೋಭಾವ ಉಂಟಾಗಿದೆ ಮನಸ್ಸಿನಲ್ಲಿ. ಹಿಂದೆ ಗುರುನಾಥರ ದರ್ಶನದ ಸಮಯದಲ್ಲಿ ನಿಮ್ಮ ಮನೆಗೆ ಬರುತ್ತೇನೆ ಒಮ್ಮೆ, ಎಂದು ಹೇಳಿದ್ದರು. ಆದರೆ ಬಂದಿರಲಿಲ್ಲ. ಗುರುಗಳು ಮನೆಗೆ ಬರುತ್ತೇನೆ ಎಂದು ಹೇಳಿದ್ದು ನನಗೆ ಅವರ ಮಾತನ್ನು ನೆನಪಿಸಿತು" ಎಂದನು.</p>
<p>ಈಗ ಗುರುಗಳ ವಾಕ್ಯದಂತೆ ಅವನು ತನ್ನ ಕೆಟ್ಟ ಅಭ್ಯಾಸವನ್ನು ಪೂರ್ಣವಾಗಿ ತ್ಯಜಿಸಿದನು. ಈಗ ದೇವರ ಪೂಜೆ, ಮಂತ್ರ ಪಠಣ ತೋಟದ ಕೆಲಸಗಳಲ್ಲಿ ತಂದೆಗೆ ನೆರವಾಗುತ್ತಿದ್ದಾನೆ.</p>
<p>ಗುರುಗಳ ದರ್ಶನವು ಪೂರ್ವಜನ್ಮದ ಪುಣ್ಯ ವಶದಿಂದ ಲಭಿಸುವುದು. ಅವರ ಆಶೀರ್ವಚನ ಪ್ರಾಪ್ತಿಯೂ ಸಹ ಸುಲಭವಾಗಿ ಎಲ್ಲರಿಗೂ ದೊರೆಯುವಂತಹುದಲ್ಲ. ನಗುಮೊಗದಿಂದ ನಮ್ಮಲ್ಲಿನ ದುರ್ಗುಣಗಳನ್ನು ನಮಗರಿವಿಲ್ಲದಂತೆಯೇ ದೂರ ಮಾಡುವಂತೆ ಮಾಡುವ ಗುರುಗಳ ಮಹಿಮೆಯಂತೂ ಅನಿರ್ವಚನೀಯವಾದುದು. ‌.</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹದಿನೇಳನೆಯ ಅಧ್ಯಾಯ ಸಂಪನ್ನವಾದುದು ||</h3>
<p>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ |</p>