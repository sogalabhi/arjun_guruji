<h3>||ಮೀನಿನ ವೃತ್ತಾಂತ||</h3>
<p>ಅಂದು ಸಂಜೆ ಗುರುಗಳ ಮನೆಯಲ್ಲಿ ತುಂಬಾ ಜನ ಭಕ್ತರು ಗುರುಗಳ ನಿರೀಕ್ಷೆಯಲ್ಲಿದ್ದರು. ಪ್ರತಿಯೊಬ್ಬರ ಸಮಸ್ಯೆಗಳಿಗೆ ಪರಿಹಾರ ಹೇಳುತ್ತಿದ್ದರು. ಇದ್ದಕ್ಕಿದ್ದಂತೆ ಗುರುಗಳ ಮನೆಯ ಅಕ್ವೇರಿಯಂ ಮೀನು ತುಂಬಾ ನೋವನ್ನು ಅನುಭವಿಸುತ್ತಿತ್ತು. ಇಡೀ ಅಕ್ವೇರಿಯಂಗೆ ಒಂದೇ ಮೀನಿತ್ತು. ಗುರುಗಳ ಅಮ್ಮನವರಿಗಂತೂ ಆ ಮೀನೆಂದರೆ ತುಂಬಾ ವಾತ್ಸಲ್ಯ. ಹೋಗ್ತಾ ಬರ್ತಾ ಆ ಮೀನನ್ನು ಮಾತನಾಡಿಸುತ್ತಿದ್ದರು. ಆ ಮೀನು ಓಡಾಡುತ್ತ ಇದ್ದಾಗ ಅದರ ಬಾಯಲ್ಲಿ ರಾಮನಾಮ ಜಪ ಮಾಡುತ್ತಿರುವಂತೆ ಅನಿಸುತ್ತಿತ್ತು. ಮೀನಿನ ಅವಸ್ಥೆ ಬರುಬರುತ್ತಾ ಕಷ್ಟವಾಗುತ್ತಾ ಬಂದಿತು. ಅಮ್ಮನವರು ತುಂಬಾ ದುಃಖದಿಂದ ಮಾತನಾಡಿಸಿದರೂ ಅದು ಏಳುವ ಪರಿಸ್ಥಿತಿಯಲ್ಲಿ ಇರಲಿಲ್ಲ. ಅಲ್ಲಿದ್ದ ಭಕ್ತರು ಮೀನನ್ನು ಉಳಿಸಲು ಸಮರ್ಥರಾದ ಗುರುಗಳನ್ನು ಪ್ರಾರ್ಥಿಸಿದರು. ಗುರುಗಳು ಕುಳಿತಲ್ಲಿಂದ ಮೀನಿಗೆ ಏನೋ ಆದೇಶ ನೀಡಿದರು. ಇಲ್ಲಾ. . . . ಮೀನು ಏಳಲೇ ಇಲ್ಲ. ಎಲ್ಲರ ಕಣ್ಣಲ್ಲಿ ನೀರು.</p>
<p>ಮತ್ತೆ ಗುರುಗಳು ತಾವು ಕುಳಿತಿದ್ದ ಆಸನದಿಂದ ಎದ್ದು ಬಂದು ಮೀನಿನ ಹತ್ತಿರ ಬಂದು ನೋಡಿದರು. ಗುರುನಾಥರ ಫೋಟೋ ನೋಡಿದರು. ಮತ್ತೆ ಬಂದು ಕುಳಿತರು. ಪ್ರಶ್ನೆ ತುಂಬಿದ ಭಕ್ತರ ಕಂಗಳನ್ನು ನೋಡುತ್ತಾ ಗುರುಗಳು, " ಆ ಮೀನಿಗೆ ಮುಕ್ತಿ ಬೇಕಾ ಎಂದು ಕೇಳಿದೆ, ಅದು ಇನ್ನೂ ಉತ್ತರ ಕೊಡಲಿಲ್ಲ. " ಎಂದರು. ಭಕ್ತರಿಗೆಲ್ಲಾ ರಾಮನಾಮ ಜಪ ಮಾಡುತ್ತಿದ್ದ ಮೀನು ಉಳಿದರೆ ಸಾಕು ಅಂತ ಪ್ರಾರ್ಥನೆ ಮಾಡುತ್ತಿದ್ದರು. ಗುರುಗಳು ಓರ್ವ ಭಕ್ತರನ್ನು ಕರೆದು ಹೇಳಿದರು. " ಈಶ್ವರನ ಲಿಂಗದ ಮೇಲಿನ ವಿಭೂತಿಯನ್ನು ಅಕ್ವೇರಿಯಂ ನೀರಿಗೆ ಹಾಕು" ಎಂದರು. ಅವರು ಹಾಗೆಯೇ ಮಾಡಿದರು.</p>
<p>ಈ ಈಶ್ವರನ ಲಿಂಗ ಬಂದದ್ದು ಒಂದು ಚಮತ್ಕಾರವೇ. ಕಾವೇರಿ ನದಿಯಲ್ಲಿ ಈಶ್ವರನ ಲಿಂಗ ಇದೆ. ಅದನ್ನು ತರಿಸು ಎಂದು ಗುರುಗಳಿಗೆ ಗುರುನಾಥರ ಆದೇಶವಾಗಿತ್ತು. ಅದರಂತೆ ಅವರು ಇಬ್ಬರು ಗುರು ಭಕ್ತರನ್ನು ಶ್ರೀರಂಗಪಟ್ಟಣದ ಸಮೀಪ ಕಳಿಸಿದರು. ಅಲ್ಲಿ ಗುರುಗಳು ಹೇಳಿದ ಸ್ಥಳದಲ್ಲಿ ಈಶ್ವರನ ಲಿಂಗವಿತ್ತು. ಅದನ್ನು ಗುರುಗಳ ಮನೆಗೆ ತಂದರು. ಶಿವಲಿಂಗಕ್ಕೆ ಅಭಿಷೇಕ ಪೂಜೆಗಳನ್ನು ಮಾಡಿದರು. ಅಂತಹ ದಿವ್ಯ ಶಿವಲಿಂಗಕ್ಕೆ ಪೂಜೆ ಮಾಡಿದ್ದ ವಿಭೂತಿಯನ್ನು ಅಕ್ವೇರಿಯಂಗೆ ಹಾಕಿಸಿದರು. ಆದರೂ ಪ್ರಯೋಜನವಾಗಲಿಲ್ಲ.</p>
<p>ಭಕ್ತರೊಬ್ಬರು ವೈದ್ಯರ ಸಲಹೆಯ ಮೇರೆಗೆ ಒಂದು ಔಷಧಿಯನ್ನು ತಂದರು. ಕಷ್ಟಪಟ್ಟು ಆ ಮೀನಿನ ಬಾಯಿಗೆ ಹಾಕಿದರು. ಆದರೆ ಆ ಮೀನು ಇದಕ್ಕೆ ಸ್ಪಂದಿಸಲೇ ಇಲ್ಲ. ಗುರುಗಳು ರಾತ್ರಿ 9 ಗಂಟೆಯವರೆಗೆ ಸಮಯವನ್ನು ನೀಡಿದರು. ಎಲ್ಲರ ಕಣ್ಣಲ್ಲೂ ನೀರು. ಕೊನೆಗೂ ಆ ಮೀನು ಪ್ರಾಣಬಿಟ್ಟಿತು. ಅಮ್ಮನವರ ದುಃಖವಂತೂ ನೋಡಲಾಗುತ್ತಿರಲಿಲ್ಲ. ಹೇಗೋ ಮುಂದಿನ ಕೆಲಸ ಮಾಡಿದರು.</p>
<p>ಒಂದೆರಡು ದಿನ ಕಳೆಯಿತು. ಈ ಘಟನೆಯನ್ನು ಪ್ರತ್ಯಕ್ಷವಾಗಿ ನೋಡಿದ್ದ ಗುರುಭಕ್ತೆ ಗುರುಗಳಿಗೆ ಮನದ ಸಂದೇಹವನ್ನು ಕೇಳಿಯೇ ಬಿಟ್ಟರು. "ಗುರುಗಳೇ, ಮೀನು ಯಾಕೆ ಸತ್ತುಹೋಯಿತು". ಗುರುಗಳು ಹೇಳಿದ ಉತ್ತರ ಅಚ್ಚರಿಯನ್ನು ತಂದಿತ್ತು. ಪರವೂರಿನಲ್ಲಿ ಒಂದು ಮಗು ಜೀವನ್ಮರಣದ ಸ್ಥಿತಿಯಲ್ಲಿತ್ತು. ಅದರ ಅಮ್ಮ ಗುರುಗಳನ್ನು ಅನನ್ಯ ಭಕ್ತಿಯಿಂದ ಪ್ರಾರ್ಥಿಸಿದ್ದರು. ಹೇಗಾದರೂ ಈ ಮಗುವನ್ನು ಉಳಿಸಿ ಎಂದು. ಆಗ ನಾನು ಆ ಮಗುವನ್ನು ಉಳಿಸುವುದಕ್ಕೋಸ್ಕರ ಮೀನಿಗೆ ಹೀಗೆ ಅವಸ್ಥೆ ಉಂಟಾಗುವಂತಾಯಿತು. ಆ ಮಗು ಆರೋಗ್ಯವಾಗಿದೆ ಈಗ. ಸ್ವಲ್ಪ ದಿನ ಕಳೆದ ಮೇಲೆ ಅದರ ತಂದೆತಾಯಿಗಳಿಗೆ ಸಂದೇಹ ಬರುತ್ತದೆ, ಮಗು ಮೀನಿನ ಹಾಗೆ ಏಕೆ ನಡೆಯುತ್ತಿದೆ ಎಂದು. " ಗುರುಗಳ ಈ ಉತ್ತರ ಆಕೆಯನ್ನು ಸ್ತಬ್ಧಳನ್ನಾಗಿಸಿತು.</p>
<p>ಅಬ್ಬಾ. . . . ಗುರುಗಳ ಕರುಣೆಯನ್ನು ಹೋಲಿಕೆ ಮಾಡಲು ಸಾಧ್ಯವೇ. . ಚರಾಚರ ಜಂತುಗಳನ್ನು ಸಮಾನ ಭಾವದಿಂದ ಕಾಣುತ್ತಿದ್ದ ಅವರು ಈ ಘಟನೆಯ ಮೂಲಕ ನಮಗೂ ಅದೇ ಸಂದೇಶವನ್ನು ನೀಡಿದ್ದರು. ಸಕಲ ಜೀವರಾಶಿಯಲ್ಲಿರುವ ಆತ್ಮವು ಒಂದೇ. ಕರ್ಮಾನುಸಾರವಾಗಿ ದೇಹಧಾರಣೆ ಮಾಡಿರುತ್ತದೆ. ಆದರೆ ಆತ್ಮನನ್ನು ಅರಿತರೆ ನಮ್ಮ ಮಾನವ ಜೀವನದ ಸಾರ್ಥಕತೆಯಾಗುತ್ತದೆ. ಆ ಜ್ಞಾನ ಸಂಪಾದನೆಗೆ ಸದ್ಗುರುವಿನ ಪ್ರೇರಣೆ, ಮಾರ್ಗದರ್ಶನ, ಆಶೀರ್ವಾದ ಇರಲೇಬೇಕು. ಪೂರ್ವ ಜನ್ಮದ ಪುಣ್ಯವಿರಬೇಕು. ಆದರೆ ಸದ್ಗುರುವಿನ ಅನುಗ್ರಹವಿಲ್ಲದಿದ್ದರೆ ಏನು ಸಾಧ್ಯವಾಗುವುದಿಲ್ಲ. ನಮಗೆ ಅರ್ಜುನ ಗುರುಗಳಂತಹ ಸದ್ಗುರು ಸಿಕ್ಕಿರುವಾಗ ಕೇವಲ ಲೌಕಿಕ ಅವಶ್ಯಕತೆಗಳಿಗೆ ಅವರ ಬಳಿಗೆ ಹೋಗಬಾರದು. ಅವೆಲ್ಲವನ್ನು ಗುರುಗಳು ಯೋಗ್ಯ ಸಮಯಕ್ಕೆ ಎಲ್ಲವನ್ನೂ ಕರುಣಿಸುತ್ತಾನೆ.</p>
<p>ಗುರುಗಳ ಅನುಗ್ರಹದಿಂದ ನಿತ್ಯ ಸತ್ಯ ಸ್ವಪ್ರಕಾಶಕರವಾದ ಆತ್ಮನನ್ನು ಅರಿಯಬಹುದು. ಆಗ ಅವನು ಕರ್ಮ ಬಂಧನಗಳಿಂದ ಮುಕ್ತನಾಗುತ್ತಾನೆ. ನಾನಾರೆಂದು ಅರಿಯಲು ಪ್ರಯತ್ನವನ್ನೂ ಮಾಡದಿರುವವ ಜನ್ಮ ಮರಣಗಳ ಬಂಧನಕ್ಕೆ ಒಳಗಾಗಬೇಕಾಗುತ್ತದೆ. ಗುರುಗಳ ಕೃಪೆಯಿಂದ ಸಾಧನೆ ಮಾಡುತ್ತಾ "ಅಲ್ಲಿದೆ ನಮ್ಮನೆ ಇಲ್ಲಿ ಬಂದೆ ಸುಮ್ಮನೆ " ಎಂದು ಪುರಂದರದಾಸರು ಹೇಳಿರುವ ನಮ್ಮ ನಿಜಗೃಹ ವಾದ ಅರಿವಿನ ಮನೆಗೆ ಸಾಗಬಹುದು. ದುರ್ಲಭವಾಗಿ ಲಭಿಸಿರುವ ಮಾನವ ಜನ್ಮವನ್ನು ಸಾರ್ಥಕ ಮಾಡಿಕೊಳ್ಳಬಹುದು. . .</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹದಿನಾರನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||</h3>