|| ಗುರುನಾಥರ ಅಷ್ಟೋತ್ತರದ ಸಮರ್ಪಣೆ ||

 
	ಗುರುವನ್ನು ದೈವವೆಂದೇ ತಿಳಿದಿದ್ದ ಕುಟುಂಬ. ಕುಟುಂಬದ ಗುರುಭಕ್ತೆ ಗೃಹಿಣಿಯು ಗುರುಗಳ ದರ್ಶನಕ್ಕೆ ಮೊದಲ ಬಾರಿ ಹೋದರು. ಸಂಜೆ ಕತ್ತಲು ಆವರಿಸಿತ್ತು. ಗುರುನಿವಾಸ ಜನರಿಂದ ತುಂಬಿತ್ತು. ಗುರುಗಳು ರೂಮಿನಲ್ಲಿ ಇದ್ದರು. ಕ್ರಮವಾಗಿ ಭಕ್ತರು ಗುರುಗಳ ದರ್ಶನ ಪಡೆದು ಸಮಸ್ಯೆಗಳಿಗೆ ಪರಿಹಾರ ಕಂಡುಕೊಂಡು ಹೊರಬರುತ್ತಿದ್ದರು. ಒಬ್ಬರು ಹೊರಗೆ ಬಂದು ಅಕ್ಷತೆಯನ್ನು ಕೇಳಿ ಬಾಬಾರ ಪಾದುಕೆಗೆ ಪೂಜಿಸುತ್ತಿದ್ದರು. ಮತ್ತೊಬ್ಬರು ಬಾಬಾರ ಪಾದದಡಿಯ ಹೂವನ್ನು ಪಡೆದು ಹೋಗುತ್ತಿದ್ದರು. ಗುರುಗಳ ದರ್ಶನ ಮಾಡಿದಾಗ ಯಾವ ಸಮಸ್ಯೆಗಾಗಿ ಬಂದೆ ಎಂದು ಕೇಳಿದರೆ ಏನು ಹೇಳುವುದು ಎಂದು ಆ ಗುರುಭಕ್ತೆಯು ಚಿಂತಿಸಿ ಕೊನೆಗೆ ಹಣಕಾಸಿನ ಸಮಸ್ಯೆ ಎಂದು ಹೇಳುವೆ ಎಂದು ಮನದಲ್ಲಿ ನಿಶ್ಚಯಿಸಿದರು. 
	
	ರೂಮಿನಲ್ಲಿ ಭಕ್ತರ ಭೇಟಿ ಮಾಡುತ್ತಿದ್ದ ಗುರುಗಳು ಇದ್ದಕ್ಕಿದ್ದಂತೆ ಹೊರಗೆ ಬಂದರು. ಅಷ್ಟು ಜನರಲ್ಲಿ ಗುರುವು ಯಾರೆಂದು ಅರಿಯದೆ ಭಕ್ತೆಯು ಸುಮ್ಮನೆ ಕುಳಿತಿದ್ದರು. ತುಂಬಾ ಚುರುಕಾಗಿ ಓಡಾಡುತ್ತಿದ್ದ ಚಿಕ್ಕವಯಸ್ಸಿನ ವ್ಯಕ್ತಿಯೊಬ್ಬರು ಈ ಭಕ್ತೆಯ ಮುಖ ನೋಡಿ ಹಣಕಾಸಿನ ಸಮಸ್ಯೆ ವಿಷಯವನ್ನೇ ಹೇಳಿದರು. ದಿಙ್ಮೂಢರಾಗಿ ಅವರು ಗುರುವಿಗೆ ಕೈಮುಗಿದರು. ಗುರುಗಳು ಒಂದೆರಡು ನಿಮಿಷ ಕಣ್ಣು ಮುಚ್ಚಿ ನಿಂತರು. ಗೃಹಿಣಿಯು ಕೈ ಮುಗಿದು ನಿಂತರು. ನಂತರ ಗುರುಗಳು ನಸುನಕ್ಕು, ಗುರುನಾಥರ ಅಷ್ಟೋತ್ತರ ಹಾಗೂ ಶ್ಲೋಕಗಳನ್ನು ಬರೆದು ತಂದಿದ್ದಾರೆ. ಎಂದು ಹೇಳಿ ಅವರಿಂದ ಗುರುನಾಥರು ಬರೆಸಿದ ಅಷ್ಟೋತ್ತರ ಹಾಗೂ ಶ್ಲೋಕಗಳನ್ನು ಕೇಳಿ ಸ್ವೀಕರಿಸಿದರು. ಗುರುಭಕ್ತೆಗೆ ಆಶ್ಚರ್ಯ. ಅವರು ಗುರುಗಳಿಗೆ ಬರೆದಿದ್ದು ಹೇಳಿರಲಿಲ್ಲ. . ಹೇಗೆ ಗುರುಗಳಿಗೆ ಅರ್ಥವಾಯಿತು ಎಂದು. ಮನದ ಭಾವಗಳನ್ನು ಅರಿತವರಂತೆ ಗುರುಗಳು ಓದಿ ಹಸನ್ಮುಖಿಗಳಾದರು. ಮಧ್ಯೆ ಮಧ್ಯೆ ಗುರುನಾಥರ ಭಾವಚಿತ್ರವನ್ನು ನೋಡುತ್ತಿದ್ದರು. ನಂತರ ಈ ಅಷ್ಟೋತ್ತರ ನನಗೇ ಇರಲಿ ಎಂದು ಹೇಳಿ ಅವರೇ ಸಾಯಿಬಾಬಾರ ಪಾದಕ್ಕೆ ಅಷ್ಟೋತ್ತರ ಪ್ರತಿಯನ್ನು ಅವರೇ ಸಮರ್ಪಿಸಿದರು. 
	
	ನಂತರ ಆ ಗುರುಭಕ್ತೆಗೆ ಬಾಬಾರಿಗೆ ಹಾಕಿದ್ದ ಹಾರ ಹಣ್ಣು ಕಾಯಿ ಬ್ಲೌಸ್ ಪೀಸ್ ಅಡಿಕೆ ನೂರು ರೂಪಾಯಿಗಳನ್ನು ಕೊಟ್ಟು ಅನುಗ್ರಹಿಸಿದರು. ಅಧ್ಯಾತ್ಮಪರವಾದ ಹೃತ್ಪೂರ್ವಕ ಆಶೀರ್ವಾದ ಲಭಿಸಿತು‌. ಅವರ ಲೌಕಿಕ ಪ್ರಶ್ನೆ ಉಳಿದುಬಿಟ್ಟಿತು. ಅದಕ್ಕೆ ಅವರು ಒಂದು ನಿಮಿಷ ಕಣ್ಣು ಮುಚ್ಚಿ ಈ ಶಂಕರ ಜಯಂತಿಯಂದು ನಿಮ್ಮ ಮನೆಗೆ ಬರುತ್ತೇನಮ್ಮ ಎಂದರು. ಸಂತೋಷವು ಅವರಿಗೆ ದ್ವಿಗುಣವಾಯಿತು. ಮತ್ತೆ ಅಷ್ಟೊತ್ತರ ಗುರುನಾಥರಿಗೆ ಸಮರ್ಪಣೆಯಾಯಿತು. ಧನ್ಯತೆಯ ಭಾವ ಆವರಿಸಿ ಮೂಕರಾದರು. ಅವರು ಭಕ್ತರನ್ನು ಮಾತನಾಡಿಸುವ ಪರಿ ಅವರಿಗೆ ಗುರುನಾಥನ ದರ್ಬಾರ್ ನೆನಪಿಗೆ ಬರುತ್ತಿತ್ತು. 
	
	ಮನದಿಂಗಿತ ಬಲ್ಲವನೇ ಗುರುವಲ್ಲವೇ. ಗುರುನಾಥರ ಪಾದಕ್ಕೆ ಅಷ್ಟೋತ್ತರ ಸಮರ್ಪಿತವಾಗಬೇಕೆಂಬ ಅವರ ಆಸೆ ನೆರವೇರಿತು. 
	
	ಶರಣಾಗತಿಯ ಭಾವವಿದ್ದರೆ ಗುರುಪಾದದೊಳು ನಲಿವ ಭೃಂಗ ಆಗುತ್ತಾನೆ ಭಕ್ತ. ಭಕ್ತಿ ಮಾರ್ಗವು ಜ್ಞಾನಮಾರ್ಗವೇ ಮೊದಲಾದ ಮಾರ್ಗಗಳಿಗಿಂತ ಸುಲಭವು. ನಿಷ್ಕಲ್ಮಶ ಆರ್ದ್ರತೆ, ಪರಿಪೂರ್ಣ ಶರಣಾಗತಿಯ ಭಾವ ಭಗವಂತನ ಸಾನ್ನಿಧ್ಯವನ್ನು ಕೊಡುತ್ತದೆ. ಇದಕ್ಕೆ ಜನ್ಮಜನ್ಮಾಂತರಗಳ ಸಾಧನೆಗೆ ಬೇಕು. ಎಲ್ಲರ ಇಹಪರಗಳನ್ನು ಬಲ್ಲ ಗುರುಗಳೇ ಈ ಸಾಧನೆಗಳ ಪ್ರೇರಕರು. 
 
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮೂವತ್ತೆರಡನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||  || ಜೈ ಅರ್ಜುನಗುರೂಜಿ || 