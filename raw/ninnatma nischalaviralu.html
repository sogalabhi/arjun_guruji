<p>ನಿನ್ನಾತ್ಮ ನಿಶ್ಚಲವಿರಲು</p>
<p>ನಿನ್ನಾತ್ಮ ನಿಶ್ಚಲವಿರಲು<br>
ಪರಮಾತ್ಮ ನಿಶ್ಚಯವಿರುವ |</p>
<p>ರಂಗುರಂಗಿನ ಹೂಗಳು ಇರಲು<br>
ಪೂಜೆಗೆ ರಂಗುಗಳಿವೆಯೇನು |<br>
ರಂಗಿನ ಹೂವೇ ನಿನ್ನಾತ್ಮ<br>
ಪೂಜೆ ಎಂಬುದೇ ಪರಮಾತ್ಮ || 1 ||</p>
<p>ಬಣ್ಣ ಬಣ್ಣದ ಹಸುಗಳು ಇರಲು<br>
ಹಾಲಿಗೆ ಬಣ್ಣವು ಇದೆ ಏನು ?<br>
ಬಣ್ಣದ ಹಸುವೇ ನಿನ್ನಾತ್ಮ<br>
ಬಿಳಿನೊರೆ ಹಾಲೇ ಪರಮಾತ್ಮ || 2 ||</p>
<p>ಅಂಕುಡೊಂಕುಗಳು ಕಬ್ಬಿಗೆ ಇರಲು<br>
ಒಳಗಿನ ಸಿಹಿಯು ಡೊಂಕೇನು ?<br>
ಡೊಂಕಿನ ಕಬ್ಬೇ ನಿನ್ನಾತ್ಮ<br>
ಸಮನಾದ ಸಿಹಿಯೇ ಪರಮಾತ್ಮ || 3 ||</p>
<p>ಏರಿಳಿತಗಳು ಅಲೆಗಳಿಗಿರಲು<br>
ನೀರಿಗೆ ತಗ್ಗುಗಳಿವೆಯೇನು ?<br>
ಅಲೆಗಳು ಎಂಬುದೇ ನಿನ್ನಾತ್ಮ<br>
ನೀರು ಎಂಬುದೇ ಪರಮಾತ್ಮ || 4 ||</p>
<p>ಭಜನೆಗೆ ನಾನಾ ರಾಗಗಳಿರಲು<br>
ಭಕ್ತಿಗೆ ರಾಗವು ಇದೆಯೇನು ?<br>
ಭಜನೆಯು ಎಂಬುದೇ ನಿನ್ನಾತ್ಮ<br>
ಭಕ್ತಿ ಎಂಬುದೇ ಪರಮಾತ್ಮ || 5 ||</p>
<p>ದೃಷ್ಟಿಗೆ ಕಮಾನು ಕಂಗಳು ಇರಲು<br>
ಸೃಷ್ಟಿಗೆ ದೋಷವು ಇದೆಯೇನು |<br>
ಕಮಾನು ಕಂಗಳೆ ನಿನ್ನಾತ್ಮ<br>
ನೇರಸೃಷ್ಟಿಯೇ ಪರಮಾತ್ಮ || 6 ||</p>