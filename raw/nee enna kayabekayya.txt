ನೀ ಎನ್ನ ಕಾಯಬೇಕಯ್ಯ ಆಂಜನೇಯ
ನೀ ಎನ್ನ ಕಾಯಬೇಕಯ್ಯ
ನೀನು ಎನ್ನ ಕಾಯಬೇಕು 
ನಾನು ನಿನ್ನ ಭಜಿಸಬೇಕು
ನೀನು ನಾನು ಒಂದುಗೂಡಿ
ರಾಮಭಜನೆಯ ಮಾಡಬೇಕು |

ದುಸ್ತರದ ಸಂಸಾರಜಲಧಿಯ
ರಾಮ ನಾಮನೌಕೆಯಲ್ಲಿ 
ದಾಟ ಹೊರಟಿಹೆ ನಾನು ಪಯಣಿಗ
ನೀನೇ ಅಂಬಿಗ ದಾಟಿಸಯ್ಯ || 1 ||

ರಾಮನಾಮದ ಸಾರವನ್ನು 
ಹೀರಿ ಸವಿದಿಹ ಧೀರ ನೀನು|
ರಾಮಭಕ್ತಿಯ ಭಾಂಡಾರವ
ಭಕ್ತವೃಂದಕೆ ನೀಡಿದಾತನು || 2 ||

ಆ ಜನ್ಮ ಬ್ರಹ್ಮಚಾರಿ
ಅಪ್ರತಿಮ ಬಲಶಾಲಿ ನೀನು|
ರಾಮತಾರಕ ಮಂತ್ರಶಕ್ತಿಯ
ಲೋಕಕೆಲ್ಲಕು ತೋರಿದಾತನು || 3 |