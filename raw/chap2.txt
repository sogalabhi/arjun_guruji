|| ಗುರುಗಳ ಜನ್ಮ, ಬಾಲ್ಯ ||

	ಗುರುಪರಂಪರೆಯ ಆದ್ಯನೂ ವಂದ್ಯನೂ ಆದ ತ್ರಿಮೂರ್ತಿಗಳ ಸ್ವರೂಪವಾಗಿರುವ ಶ್ರೀ ದತ್ತಾತ್ರೇಯರು ಶ್ರೀಪಾದವಲ್ಲಭ ನರಸಿಂಹಸರಸ್ವತಿಗಳಾಗಿ ಭೂಮಿಯಲ್ಲಿ ಅವತರಿಸಿದರು. ಆದರೆ ವಿಷಯಲೋಲುಪರಾಗಿ ಅಧರ್ಮಮಾರ್ಗಗಾಮಿಗಳಾಗಿರುವ , ಸ್ವಾರ್ಥಪರರಾಗಿರುವ ಮನುಜರನ್ನು ಸ್ವಾತ್ಮಾನಂದರೂಪವಾದ ಪ್ರಕಾಶದಿಂದ ಉದ್ಧರಿಸಲು ಶ್ರೀ ದತ್ತನು ಕಲಿಯುಗದಲ್ಲಿ ಅನೇಕ ರೂಪಗಳಿಂದ ಅವತರಿಸಿದನು. ಜನರನ್ನು ಸನ್ಮಾರ್ಗಕ್ಕೆ ತರುವುದು, ಧರ್ಮಿಷ್ಠರನ್ನಾಗಿ ಮಾಡಿ ಗುರುದೇವತಾಕಾರ್ಯಗಳಿಗೆ ಪ್ರೇರೇಪಣೆ ಮಾಡಿ ಕರ್ಮಗಳನ್ನು ಕಳೆಯುವುದೇ ಈ ಅವತಾರಗಳ ಮೂಲ ಉದ್ದೇಶವಾಗಿದೆ. 
	
	ಹೇಗೆ ಶ್ರೀಪಾದಶ್ರೀವಲ್ಲಭರಿಂದ ಪ್ರಾರಂಭಿಸಿ ಇಲ್ಲಿಯವರೆಗೆ ಅನೇಕ ಗುರುವರ್ಯರಲ್ಲಿ ಕೆಲವರು ಪ್ರಕಟರಾದರೆ ಕೆಲವರು ಪ್ರಕಟರಾಗದೇ ಸ್ವಾತ್ಮಾನಂದದಲ್ಲಿ ಸಾಧನೆಗೈಯುತ್ತಾ ಮನುಕುಲವನ್ನು ಧರ್ಮಭ್ರಷ್ಠತೆಯಿಂದ ಪಾರುಮಾಡುತ್ತಾ ಬಂದಿದ್ದಾರೆ. ಅತ್ಯಂತ ದಯಾಳುವೂ, ಕರುಣಾಳುವೂ, ನಿಸ್ವಾರ್ಥಿಗಳೂ ಆಗಿರುವ ಈ ಗುರುವರ್ಯರೆಲ್ಲ ಪ್ರಾತಃ ಸ್ಮರಣೀಯರು. ಗುರುಸ್ಮರಣೆಮಾತ್ರದಿಂದಲೇ ಅನೇಕ ಕರ್ಮ, ಪಾಪ, ತಾಪಗಳನ್ನು ಕ್ಷಯಿಸುವಂತೆ ಮಾಡುವ ಮಹಾತ್ಮರು ಇವರು. 
	
   	ಸಾಧೂನಾಂ ದರ್ಶನಂ ಪುಣ್ಯಂ ಸ್ಪರ್ಶನಂ ಪಾಪನಾಶನಂ | ಎಂಬಂತೆ ಈ ಮಹನೀಯರ ದರ್ಶನ, ಉಪದೇಶಾಮೃತಶ್ರವಣ, ಪದಪೂಜೆಗಳಿಂದ ಭಕ್ತರ ಬದುಕನ್ನೇ ಧನ್ಯನನ್ನಾಗಿಸುವ ಗುರುಶ್ರೇಷ್ಠರಿವರು. ಗುರುಸಾನ್ನಿಧ್ಯ, ಅವರ   ಪದಧೂಳಿಸ್ಪರ್ಶದಿಂದ ಜನರ ಬದುಕಿನ ಗತಿಯನ್ನೇ ಬದಲಿಸಬಲ್ಲ ಮಹಾಜ್ಞಾನಿಗಳು ಇವರು. ಇಂತಹ ಜ್ಞಾನಧನರು ತಪೋಧನರು ಸಂಚರಿಸಿದ, ಸಂಚರಿಸುತ್ತಿರುವ ಭರತಭೂಮಿಯೇ ಧನ್ಯ. 
	
	ಶ್ರೇಷ್ಠ ತಪೋಧನರ ದರ್ಶನವೂ ಸುಲಭಕೆ ಸಿಗದು. ಜೀವಿಯ ಗತಜನ್ಮದಲ್ಲಿ ಮಾಡಿರುವ ಪುಣ್ಯಗಳ ಫಲದಿಂದಲೋ ತಾಯ್ತಂದೆಯರ ಹಾಗೂ ಗುರುಹಿರಿಯರು ಮಾಡಿರುವ ಪುಣ್ಯದ ಫಲದಿಂದಲೋ ಸಾಧು ಸತ್ಪುರುಷರ, ಸದ್ಗುರುಗಳ ಸೇವಾಭಾಗ್ಯ ದೊರಕುವುದು. ಗುರುದೃಷ್ಟಿಗೆ ಪಾತ್ರರಾದ ಭಕ್ತರ ಭಾಗ್ಯಕ್ಕೆ ಎಣೆಯುಂಟೇ. . . . ಇಂತಹ ಭಾಗ್ಯಪ್ರದವಾದ ಅನುಗ್ರಹಪ್ರದವಾದ ಗುರುವಿನ ಲೀಲೆಗಳನ್ನು ಭಕ್ತಿಯಿಂದ ಕೇಳಿದರೆ ಮನನ ಮಾಡಿದರೆ  ಭಾವಿಕಜನರ ಇಹಪರದ ಉನ್ನತಿಗೆ ಕಾರಣವಾಗುವುದೆಂದು ಶತಃಸ್ಸಿದ್ಧ. . 

	ಗುರುಗಳ ಜನ್ಮ, ಬಾಲ್ಯ

	ಸನ್ಮತಿದಾಯಕರಾದ ಗುರುವೃಂದಗಳಲ್ಲಿ ಕೋಟಿಸೂರ್ಯರಂತೆ ಸದಾಕಾಲ ಕಂಗೊಳಿಸುತ್ತಿರುವವರು ಪರಮಪೂಜ್ಯ ಶ್ರೀ ಅರ್ಜುನ ಗುರುಗಳು. ಹಸನ್ಮುಖಿಯೂ ದೃಢಚಿತ್ತರೂ ಆಗಿರುವ ಇವರು ಭಕ್ತೋದ್ಧಾರಕ್ಕಾಗಿಯೇ, ಭಕ್ತರ ಸಂಕಷ್ಟನಿವಾರಣೆಗಾಗಿಯೇ ಹಗಲಿರುಳೂ ಶ್ರಮಿಸುತ್ತಿರುವರು. ವಿಶಾಲಸಾಗರದಂತಿರುವ ಇವರ ಮಹಿಮೆಗಳನ್ನು ಲೀಲೆಗಳನ್ನು ಅರ್ಥಮಾಡಿಕೊಳ್ಳುವುದು ಕಷ್ಟವೇ ಸರಿ. ಆದರೂ ಅವರಿತ್ತ ಜ್ಞಾನದಿಂದ ಅರ್ಜುನ ಗುರುಗಳ ಚರಿತ್ರೆರೂಪವಾದ ಈ ಲೇಖನವನ್ನು ಮುಂದುವರೆಸುತ್ತೇನೆ. 
 	
	ಅರ್ಜುನ ಗುರುಗಳು  1988 ನೇ ಇಸವಿ ಜೂನ್ 10 ರಂದು ಶ್ರೀ ಆನಂದ ಹಾಗೂ ಶ್ರೀಮತಿ ರಂಗಲಕ್ಷ್ಮಿಯರ ಸುಪುತ್ರರಾಗಿ ಜನಿಸಿದರು. ಹುಟ್ಟಿದಾಗಲೇ ಇವರ ಹಣೆಯಲ್ಲಿ ನಾಮವಿತ್ತು. ವೈದ್ಯರಿಗಾಗಲೀ ಇವರ ತಂದೆತಾಯಿಗಳಿಗಾಗಲೀ ಅರ್ಥವಾಗದ ಈ ನಾಮವು ರಹಸ್ಯವಾಗಿಯೇ ಇತ್ತು. ಪೂಜ್ಯ ಮಾತೆಯವರಾದ ಶ್ರೀಮತಿ ರಂಗಲಕ್ಷ್ಮಿಯವರು ಗುರುದತ್ತನ ಸೇವೆಯನ್ನು ಭಕ್ತಿನಿಷ್ಠೆಯಿಂದ ಮಾಡುತ್ತಾ ಗುರುಚರಿತ್ರೆಯ ಪಾರಾಯಣವನ್ನು ಶ್ರದ್ಧೆಯಿಂದ ಮಾಡುತ್ತಿದ್ದರು. ಅವರ ತಪಸಿನ ಫಲವೋ ಅವರ ಪೂರ್ವಜನ್ಮದ ಸುಕೃತವೋ ಎಂಬಂತೆ ಅರ್ಜುನ ಗುರುಗಳು ಅವರ ಉದರದಲ್ಲಿ ಜನಿಸಿದರು. ಶುಕ್ಲಪಕ್ಷದ ಚಂದ್ರನಂತೆ ದಿನೇ ದಿನೇ ಕಳಾಪೂರ್ಣರಾಗಿ ಬೆಳೆಯುತ್ತಿದ್ದರು. 
   	
	ಇತರ ಮಕ್ಕಳಂತೆ ಶಾಲೆ ಓದು, ಅಧ್ಯಯನವೆಲ್ಲ ನಡೆಯುತ್ತಿತ್ತು. ಕನಸಿನಲ್ಲಿಯೂ ಯಾರಿಗೂ ತೊಂದರೆ ಮಾಡದ ಈ ದಂಪತಿಗಳ ಸುಸಂಸ್ಕಾರ ಅವರಿಗೆ ಜನ್ಮತಃ ಬಂದಿತ್ತು. ಮೃದುಭಾಷಿ ಹಸನ್ಮುಖಿಯಾದ ತಂದೆ, ದೈವಭಕ್ತೆ ನಿಸ್ಪಹರಾದ ತಾಯಿ ಇಂತಹ ಸಜ್ಜನದಂಪತಿಗಳು ಸುಸಂಸ್ಕಾರ ಸಚ್ಚಾರಿತ್ರ್ಯ, ಸದ್ಗುಣಗಳೆಂಬ ತುಪ್ಪವನ್ನು ಹಾಕಿ ಜ್ಞಾನಜ್ಯೋತಿರೂಪವಾದ ಅರ್ಜುನರನ್ನು ಬೆಳೆಸಿದರು. 
	
	ತಾನಾಯಿತು ತನ್ನ ವಿಷಯವಾಯಿತು ಎಂದು ಯಾರ ತಂಟೆಗೂ ಹೋಗದೆ ನಿರ್ಲಿಪ್ತರಂತಿದ್ದ ಅರ್ಜುನರಿಗೆ ಸಖರಾಯಪಟ್ಟಣದ ಶ್ರೀ ವೇಂಕಟಾಚಲ ಅವಧೂತರನ್ನು ಕಾಣುವ ಬಯಕೆ ತೀವ್ರವಾಯಿತು. ಕಷ್ಟದ ಸ್ಥಿತಿಯಲ್ಲಿದ್ದ ಅವರು ಹೇಗೋ ರೈಲುಪ್ರಯಾಣಕ್ಕೆ ದುಡ್ಡುಹೊಂದಿಸಿ ಸಖರಾಯಪಟ್ಟಣಕ್ಕೆ ತಲುಪುತ್ತಿದ್ದರು. ಅಲ್ಲಿ ಸ್ವಾತ್ಮಾನಂದ ಸುಜ್ಞಾನರೂಪಿಯಾದ ಕರುಣಾಸಾಗರರಾದ ಶ್ರೀವೇಂಕಟಾಚಲಗುರುವರ್ಯರು ದರ್ಶನವಿತ್ತರು. ಶ್ರೀ ಅವಧೂತರ ದರ್ಶನವು ಪೂರ್ವಜನ್ಮದ ಪುಣ್ಯವಿಶೇಷದಿಂದ ಲಭ್ಯವಾಗುವಂತಹುದು ಎಂದು ಎಲ್ಲರಿಗೂ ತಿಳಿದಿರುವ ಸತ್ಯಸಂಗತಿ. ಗುರುನಾಥರ ದರ್ಬಾರ್ ನಲ್ಲಿ ಕುಳಿತು ಅವರ ವಚನಾಮೃತವನ್ನು ಆಲಿಸುವುದು,   ಬೆಳಗುವ ಆ ದಿವ್ಯವದನವನ್ನು ನೋಡುತ್ತಾ   ಕುಳಿತುಕೊಳ್ಳುವುದು ಆನಂದವೇ ಸರಿ. 
	
	ಅವಧೂತರ ವಾಣಿಗಳು ಎಂದೂ ಅರ್ಥವಿರದೇ ಬರುತ್ತಿರಲಿಲ್ಲ. ಋಷೀನಾಂ ಪುನರಾದ್ಯಾನಾಂ ವಾಚಂ ಅರ್ಥೋಽನುಧಾವತಿ  | ಎಂಬ ಭವಭೂತಿಯ ಮಾತಿನಂತೆ ಗುರುನಾಥರ ಮಾತುಗಳನ್ನು ಅರ್ಥವೇ ಹುಡುಕಿ ಬರುತ್ತಿದ್ದವು. ಅವರು ಹೇಳುತ್ತಿದ್ದ ಒಂದೊಂದು ತತ್ತ್ವಗಳ ಮಾತುಗಳೂ, ಸಮಸ್ಯೆಗಳಿಗೆ ಪರಿಹಾರವನ್ನು ಬಯಸಿ ಬರುತ್ತಿದ್ದ ಭಕ್ತರಿಗೆ ಉತ್ತರವಾಗುತ್ತಿತ್ತು. ಕಾಫಿ, ತಿಂಡಿ, ಊಟೋಪಚಾರಗಳಂತೂ ನಡೆಯುತ್ತಲೇ ಇರುತ್ತಿತ್ತು. 
	
	ಹೀಗೆ ಒಮ್ಮೆ ಗುರುನಾಥರ ದರ್ಶನಕ್ಕೆ ಅರ್ಜುನರು ಹೋಗಿದ್ದರು. ಗುರುನಾಥರ ಮನೆಯು ಪರಿಹಾರ ಬಯಸಿ ಬಂದ ಜನರಿಂದ   ತುಂಬಿತ್ತು. ಅಷ್ಟು ಜನರ ಮಧ್ಯೆ ಅರ್ಜುನರನ್ನು ನಿಲ್ಲಿಸಿ ಒಂದೇ ಸಮನೇ ಮಾತನಾಡತೊಡಗಿದರು  "ನೀನು ಯಾಕೆ ಬಂದಿದೀಯ ಅಂತ ಗೊತ್ತೇನೋ, ಸುಮ್ಮನೆ ವ್ಯರ್ಥವಾಗಿ ಯಾಕೆ ಸಮಯ ಕಳೆಯುತ್ತಿದ್ದೀಯ" ಎಂದೆಲ್ಲಾ ಹೇಳುತ್ತಿದ್ದರು. ಬೇರೆಯವರ ಸಮಸ್ಯೆಗಳ ಪರಿಹಾರಕ್ಕೆ ಇವರನ್ನು ನಿಲ್ಲಿಸಿ ಹೇಳುತ್ತಾ ಅವರಿಗೆ ಉತ್ತರ ಕೊಡುತ್ತಿದ್ದರು. ಬಹುಶಃ ಅವರೂ ಹೀಗೆ ಆರ್ತಿಗಳ ಸಮಸ್ಯೆಗಳ ಪರಿಹಾರದ ಪಾಠವನ್ನು ಕಲಿಸುತ್ತಿದ್ದರೇನೋ ಅನಿಸುತ್ತಿತ್ತು. ಗುರುನಾಥರನ್ನು ಕಂಡ ಭಕ್ತರು ಅರ್ಜುನಗುರುಗಳನ್ನು ಭೇಟಿಮಾಡಿದರೆ ಗುರುನಾಥರ ದರ್ಬಾರ್ ನೆನಪಾಗುವುದರಲ್ಲಿ ಆಶ್ಚರ್ಯವೇನೂ ಇಲ್ಲ. 
	
	ಅರ್ಜುನ ಗುರುಗಳಿಗೆ ರಾಜಕೀಯವಾಗಿ ಬೆಳೆಯಬೇಕೆಂದು ತುಂಬಾ ಆಸೆ ಇತ್ತು. ಅದಕ್ಕಾಗಿ ಗುರುನಾಥರ ಆಶೀರ್ವಾದ ಪಡೆಯಲು ಹೋಗುತ್ತಿದ್ದರು. ಇದನ್ನರಿತ ಗುರುನಾಥರು "ನಿನ್ನ ಮುಂದೆ ರಾಜಕೀಯ ವ್ಯಕ್ತಿಗಳೆಲ್ಲಾ ನಿಲ್ಲುತ್ತಾರೆ ಹೋಗಯ್ಯ" ಎಂದರು. ಅದನ್ನು ಕೇಳಿದ ಅರ್ಜುನಗುರುಗಳ ಮನಸಲ್ಲಿ "ಓಹೊ ರಾಜಕೀಯದಲ್ಲಿ ತುಂಬಾ ಜನರ ಮೀಟಿಂಗ್ ಮಾಡ್ತೀಯಾ ನೀನು" ಎಂದು  ಚಿಂತಿಸಿ  ತುಂಬಾ ಹರ್ಷಚಿತ್ತವಾಗುತ್ತಿದ್ದರು. 
	
	ಒಮ್ಮೆ ಹೀಗೆ ಗುರುನಾಥರ ದರ್ಶನಕ್ಕೆಂದು ಅರ್ಜುನಗುರುಗಳು ಹೋಗಿದ್ದರು. ಆಗ ಅವರ ಮನೆಯಲ್ಲಿ ತುಂಬಾ ಕಷ್ಟದ ಸ್ಥಿತಿ. ಅವರ ತಂದೆಯವರು ಕಾಲವಾಗಿದ್ದರು. ಇಂತಹ ಪರಿಸ್ಥಿತಿಯಲ್ಲಿ ಅವರು ಗುರುನಾಥರ ದರ್ಶನದ ಸಮಯದಲ್ಲಿ "ನನಗೆ ತಂದೆ ಇಲ್ಲ" ಎಂದು ದುಃಖದಿಂದ ಹೇಳಿದಾಗ ಗುರುನಾಥರು "ನನ್ನನ್ನೇ ತಂದೆಯೆಂದು ತಿಳಿ" ಅಂದಿದ್ದರು. ಅರ್ಜುನ ಗುರುಗಳು ಗುರುನಾಥರನ್ನು ತಾತಾ ಎಂದೇ ಕರೆಯುತ್ತಿದ್ದರು. ಹೀಗೆ ಅಂಶ ಅಂಶಿಯರ ಭಾವಕ್ಕೆ ಒಂದು ಆತ್ಮೀಯತೆಯ ಕೊಂಡಿ  ಬೆಸೆದಿತ್ತು. ಹೀಗೆ ಶರಣಾಗತರಿಗೆ ಬಂಧುವಾಗಿ ದುಃಖಿತರಿಗೆ ಅಭಯದಾತರಾದ ಶ್ರೀ ಅವಧೂತರು ಅರ್ಜುನಗುರುಗಳ ಮೇಲೆ ಕರುಣೆ  ದಯೆ ಕೃಪೆ ತೋರಿದುದು ಅವರ ಪೂರ್ವಜನ್ಮದ ಬಂಧದಿಂದಲೇ ಏನೋ ಅನಿಸುವುದು. 
	
	ಮತ್ತೊಂದು ದಿನ ಗುರುನಾಥರ ದರ್ಶನ ಮಾಡಿ ಹಿಂತಿರುಗುವಾಗ ಅರ್ಜುನರಿಗೆ ಗುರುನಾಥರು " ಪಾಯಸ ಕುಡಿದು ಹೋಗು" ಎಂದರು. ಅರ್ಜುನರು ಒಳಗೆ ಹೋಗಿ ನೋಡಿದರೆ ಪಾಯಸದ ಪಾತ್ರೆ ಖಾಲಿಯಾಗಿತ್ತು. ಕೇಳಿದ್ದಕ್ಕೆ ಅಲ್ಲಿರುವ ವ್ಯವಸ್ಥಾಪಕರು ಅದನ್ನೇ ಹೇಳಿದರು. ಪುನಃ ಅರ್ಜುನರು ಗುರುನಾಥರಲ್ಲಿಗೆ ಬಂದು ` ಪಾಯಸವು ಕಾಲಿಯಾಗಿದೆ" ಎಂದು ತಿಳಿಸಿದರು. ಆಗ ಗುರುನಾಥರು ಕೂತಲ್ಲಿಂದಲೇ ಆ ವ್ಯವಸ್ಥಾಪಕರನ್ನು ಕರೆದು ಅವರು ತೆಗೆದಿಟ್ಟಿದ್ದ ಒಂದೇ ಬಟ್ಟಲು ಪಾಯಸವನ್ನು ತರಿಸಿದರು. ಅರ್ಜುನರಿಗೆ ಕುಡಿಯಲು ಕೊಟ್ಟರು. ಅವರು ಕುಡಿದು ಊರಿಗೆ ಹೊರಟರು. 
	
	ಮತ್ತೊಮ್ಮೆ ಹೋದಾಗ ಗುರುನಾಥರು ವಿಳ್ಳೇದಲೆಯನ್ನು ಚನ್ನಾಗಿ ಮಡಿಸಿ ಅರ್ಜುನರ ಬಾಯಿಗೆ ಹಾಕಿದರು. ಮತ್ತೊಮ್ಮೆ ಹೋದಾಗ ಗುರುನಾಥರು ಅರ್ಜುನ ಗುರುಗಳಿಗೆ "ನಾ ಹೇಳುವರೆಗೂ ಅಲ್ಲಾಡಬೇಡಯ್ಯಾ" ಎಂದು ಹೇಳಿ ಶ್ರೀ ಚಂದ್ರಶೇಖರಭಾರತೀಮಹಾಸ್ವಾಮಿಗಳ ಪಾದುಕೆಯನ್ನು ಆಶೀರ್ವಾದಪೂರ್ವಕವಾಗಿ ಅವರ ಶಿರದ ಮೇಲೆ ಇಟ್ಟು ಅನುಗ್ರಹಿಸಿದರು. 
	
	ಗುರುನಾಥರ ರೀತಿಯೇ ವಿಚಿತ್ರವಾದುದು. ಜನರನ್ನು ಬೈದು, ತೆಗಳಿ, ನಿಂದಿಸಿ ಕರ್ಮಗಳನ್ನು ಕಳೆದು ಕೊನೆಗೆ ಅಮೃತವನ್ನೆ ಉಣಬಡಿಸುತ್ತಿದ್ದರು, ಅರ್ಜುನ ಗುರುಗಳಿಗೂ ಇದೇ ರೀತಿಯ ಅನುಭವವಾಗುತ್ತಿತ್ತು. ಸಾಕಷ್ಟು ಬೈದರೂ ನಿಂದಿಸಿದರೂ ಗುರುನಾಥರ ದರ್ಶನಕ್ಕೆ ಅವರ ಮನಸ್ಸು ಹಾತೊರೆಯುವಂತಾಗುತ್ತಿತ್ತು. ಪೂರ್ವಜನ್ಮದ ಸಾಧನೆಯ ಫಲವೋ  ಎಂಬಂತೆ ಪ್ರತಿಬಾರಿಯೂ ಗುರುನಾಥರ ಅಮೋಘ ದರ್ಶನ ಅರ್ಜುನರಿಗೆ ಆಗುತ್ತಿತ್ತು. ಹೋದಾಗಲೆಲ್ಲಾ ಒಂದಲ್ಲ ಒಂದು ಕೌತುಕದ ಅನುಭವ ಇವರಿಗಾಗುತ್ತಿತ್ತು. ಆ ಕ್ಷಣ ಅರ್ಜುನರಿಗೆ ಏನೂ ತಿಳಿದಿರಲಿಲ್ಲವೆಂದು ಅನಿಸುತ್ತದೆ. ಗುರುನಾಥರ ಪ್ರತಿಯೊಂದು ಅಗಮ್ಯವಾದ ಕಾರ್ಯಕ್ಕೂ ಅಮೋಘವಾದ ಕಾರಣವೂ ಇರುತ್ತಿತ್ತು, ಆದರೆ ಆ ಕಾರಣಗಳ ಮರ್ಮ ತಿಳಿಯುತ್ತಿರಲಿಲ್ಲ ಆಗ. 
	
	ಹೀಗೆ ದಿನಗಳು ಕಳೆಯತೊಡಗಿದವು. ಅವರಿಗೇ ತಿಳಿಯದಂತೆ ಗುರುನಾಥರು ಅನುಗ್ರಹ ಮಾಡಿದ್ದರು. ಆದರೂ ಅವರು ಸಾಮಾನ್ಯ ಮಾನವರಂತೆ ಜೀವಿಸುತ್ತಿದ್ದರು. ಪ್ರಕಟವಾಗಿರಲಿಲ್ಲ. ಹೀಗೆ ಅರ್ಜುನರ ಜೀವನದಲ್ಲಿ ಗುರುನಾಥರು ಅನುಗ್ರಹವೆಂಬ ಎಣ್ಣೆ ಹಾಕಿ ಸ್ವಾತ್ಮಜ್ಞಾನವೆಂಬ ಪ್ರಕಾಶ ಬೆಳಗುವ ಸಮಯವನ್ನು ಕಾಲವೇ ನಿರ್ಧರಿಸಬೇಕೇನೋ. . . . . . 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಗುರುಗಳ ಜನ್ಮ, ಬಾಲ್ಯ ಎಂಬ ಎರಡನೆಯ ಅಧ್ಯಾಯವು  ಸಂಪನ್ನವಾದುದು ||
|| ಜೈ ಗುರುದೇವದತ್ತ ||         || ಜೈ ಸದ್ಗುರುನಾಥ ||              || ಜೈ ಅರ್ಜುನಗುರೂಜಿ ||
