||ಇನ್ಸುಲಿನ್ ಬೇಡ||

	ಮೈಸೂರಿನ ಸಂಪ್ರದಾಯಸ್ಥ ಕುಟುಂಬ. ಅವರು ಪ್ರಿಂಟಿಂಗ್ ಅಂಗಡಿಯನ್ನು ನಡೆಸುತ್ತಿದ್ದರು. ಅವರು ಗುರುಗಳ ಕಾರ್ಯಕ್ರಮಕ್ಕೆ ಗುರುಗಳ ಇಚ್ಛೆಗೆ ಅನುಗುಣವಾಗಿ ಕಾರ್ಯಕ್ರಮಗಳಿಗೆ ಆಹ್ವಾನ ಪತ್ರಿಕೆಗಳನ್ನು ಪ್ರಿಂಟ್ ಮಾಡಿ ಸೇವೆಯನ್ನು ಮಾಡುತ್ತಿದ್ದರು. ದೈವಭಕ್ತ ಗೃಹಿಣಿ. ಒಮ್ಮೆ ಗುರುಭಕ್ತರು ಗುರುನಿವಾಸದಲ್ಲಿ ಅವರ ದರ್ಶನಕ್ಕೆ ಹೋಗಿದ್ದರು. ದರ್ಶನ ಮಾಡಿ ನಮಸ್ಕರಿಸಿ ಅವರು ಮನೆಗೆ ಹೊರಟರು. ದಾರಿಯಲ್ಲಿ ಅವರಿಗೆ ದೂರವಾಣಿಯ ಮೂಲಕ ಅವರ ಪತ್ನಿಗೆ ತೀವ್ರ ಅನಾರೋಗ್ಯವಾಗಿದೆ ಎಂದು ತಿಳಿಯಿತು. ಮತ್ತೆ ಅವರು ಪುನಃ ಅವರು ಗುರುನಿವಾಸಕ್ಕೆ ಹೋಗಿ ಗುರುಗಳಲ್ಲಿ ಈ ವಿಷಯವನ್ನು ನಿವೇದಿಸಿಕೊಂಡರು. ಗುರುಗಳು ಏನು ಆಗಲ್ಲ ಎಂಬ ಅಭಯ ಕೊಟ್ಟರು. ಗುರುಭಕ್ತರು ಅವರ ಮನೆ ತಲುಪಿದರು. ಆಶ್ಚರ್ಯವೆಂಬಂತೆ ಗುರುಗಳೂ ಸಹ ಅವರ ಮನೆಗೆ ಬಂದರು. ಆಕೆಗೆ ಶುಗರ್ ಲೆವೆಲ್ ಕಡಿಮೆಯಾಗಿ ತುಂಬಾ ತೊಂದರೆಯಾಗಿತ್ತು. ಗುರುಗಳು ಅವರಿಗೆ ಸಕ್ಕರೆಯನ್ನು ಕೊಟ್ಟರು. ಸುಮಾರು ಹೊತ್ತು ಅವರೊಂದಿಗೆ ಮಾತನಾಡುತ್ತಾ ಅವರ ಪರಿಸ್ಥಿತಿ ಸುಧಾರಣೆಯಾದ ಮೇಲೆ ಮನೆಗೆ ಹೊರಟರು. 
	ಮಾರನೆಯ ದಿನ ಅವರು ವೈದ್ಯರ ಸಮೀಪಕ್ಕೆ ಹೋದರು. ಪರೀಕ್ಷಿಸಿದ ವೈದ್ಯರು ಇನ್ಸುಲಿನ್ ಇಂಜೆಕ್ಷನ್ ತೆಗೆದುಕೊಳ್ಳಲು ಹೇಳಿದರು. ಅವರು ತುಂಬಾ ಅಂಗಡಿಯನ್ನು ಹುಡುಕಿದರು. ಅವರಿಗೆ ಬೇಕಾದ ಇನ್ಸುಲಿನ್ ಸಿಗಲಿಲ್ಲ. ಗುರುಗಳು ಇನ್ಸುಲಿನ್ ನ ಅವಶ್ಯಕತೆ ಇಲ್ಲ ಎಂದು ಹೇಳಿದರು. ಕೊನೆಗೂ ಸಿಕ್ಕ ಇನ್ಸುಲಿನ್ ಇಂಜೆಕ್ಷನ್ ಅನ್ನು ಮನೆಯಲ್ಲಿ ಇಟ್ಟು ಅದಕ್ಕಾಗಿ ಗುರುಗಳ ಅನುಮತಿಯನ್ನು ಕೇಳಲು ದಂಪತಿಗಳು ಬಂದರು. ಗುರುಗಳು ಇನ್ಸುಲಿನ್ ಬೇಡ ಎಂದು ಮೊದಲು ಹೇಳಿದ್ದನ್ನೇ ಹೇಳಿದರು. ಆ ಗೃಹಿಣಿ ಗುರುನಾಥರಲ್ಲಿ ಪ್ರಾರ್ಥನೆ ಮಾಡುತ್ತಾ ನಿಂತರು. ಆಗ ಗುರುನಾಥರ ಫೋಟೋವಿನಿಂದ ಹೂ ಪ್ರಸಾದವಾಗಿ ಅವರ ಪ್ರಾರ್ಥನೆಗೆ ಉತ್ತರ ಕೊಟ್ಟರು. ಗುರುವಚನವನ್ನು ಅಚಲವಾಗಿ ನಂಬಿದ ಅವರು ಇನ್ಸುಲಿನ್ ಇಂಜೆಕ್ಷನ್ ತೆಗೆದುಕೊಳ್ಳಲೇ ಇಲ್ಲ. ಅವರ ಆರೋಗ್ಯ ಸುಧಾರಿಸಿತು. ಅವರ ಮನೆಯಲ್ಲಿ ಇನ್ಸುಲಿನ್ ಇಂಜೆಕ್ಷನ್ ನಗುತ್ತಾ ಇನ್ನೂ ಅವರ ಮನೆಯ ರೆಫ್ರಿಜರೇಟರ್ ನಲ್ಲಿ ಇದೆ. ಅವರ ಮನೆಯ ಸಂತೋಷ ಮರುಕಳಿಸಿತು. 
	ಗುರುಗಳ ಆದೇಶದಂತೆ ದುರ್ಗಾನಮಸ್ಕಾರವನ್ನು ಅವರು ಭಕ್ತಿಭಾವದಿಂದ ಮಾಡಿದರು. ಅಂದು ಗುರುಗಳ ಉಪಸ್ಥಿತಿಯಿಂದ ಕಾರ್ಯಕ್ರಮಕ್ಕೆ ದೈವೀ ಭಾವ ಬಂದಿತ್ತು. ಹೀಗೆ ನಮ್ಮ ಪ್ರತಿಯೊಂದು ಕೆಲಸದ ಹಿಂದೆ ಗುರುಗಳ ಮಾರ್ಗದರ್ಶನ ಇದ್ದೇ ಇರುತ್ತದೆ. ಗುರುಗಳ ವರನುಡಿಯೇ ನಮ್ಮ ಜೀವನ. ಭಗವಂತ ಅಮೂಲ್ಯ ರತ್ನದ ಮೂಲಕ ನಮ್ಮೊಡನೆ ಇದ್ದಾನೆ. ನಮ್ಮ ಅನೇಕ ತಪ್ಪುಗಳನ್ನು ತಿದ್ದಿ ನಮಗರಿವಿಲ್ಲದಂತೆ ನಮ್ಮನ್ನು ಸರಿದಾರಿಗೆ ತಂದಿದ್ದಾರೆ ಗುರುಗಳು. ಎಂದು ಹೇಳುತ್ತಾ ಭಾವಪರವಶರಾದರು. 
	ಕರ್ತೃ ಭವಭಯತಾರಕ ದೇವನು ಪ್ರತಿಕ್ಷಣ ಕಾಯುವವನು ಪ್ರತ್ಯಕ್ಷನಾದ ಮಹದೇವನು ಎಂಬಂತೆ ಸ್ವತಃ ಪರಮಾತ್ಮನೇ ಜೊತೆಗಿರುವಾಗ ಭಯವೇಕೆ, ಪ್ರಾರ್ಥನೆಯೂ ಏಕೆ. ನನ್ನ ಸಕಲವನ್ನೂ ಶರಣಾಗತಿಯಭಾವದಿಂದ ಗುರುಚರಣಕೆ ಅರ್ಪಿಸಿದರೆ ಸಾಕು. ಆ ಗುರುವೇ ನಮ್ಮನ್ನು ರಕ್ಷಿಸುತ್ತಾನೆ, ಹೆಜ್ಜೆಹೆಜ್ಜೆಗೂ ನಮ್ಮನ್ನು ಕಾಯುತ್ತಾನೆ. ಈ ಜನ್ಮದಲ್ಲಿ ಮಾತ್ರವಲ್ಲ ಪ್ರತಿ ಜನ್ಮದಲ್ಲಿಯೂ ಗುರುವೇ ರಕ್ಷಕನಾಗಿರುತ್ತಾನೆ. ಗುರುವೆಂದು ಒಮ್ಮೆ ನಂಬಿದರೆ ಆಯಿತು ಅವನ ಚರಣ ಕಮಲದಲ್ಲಿ ನಮ್ಮ ನಿಷ್ಕಲ್ಮಶವಾದ ಭಕ್ತಿ ಇದ್ದರೆ ಸಾಕು, ಖಂಡಿತ ಉದ್ಧರಿಸುತ್ತಾನೆ. 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮೂವತ್ನಾಲ್ಕನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||  || ಜೈ ಅರ್ಜುನಗುರೂಜಿ ||