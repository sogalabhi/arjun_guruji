|| ಬೇಡಿಸಿಕೊಳ್ಳದೆ ನೀಡುವ ಗುರುಗಳು ||

ಮನದಿಂಗಿತಜ್ಞಾತಾರಂ ಸರ್ವಾರ್ಥಫಲದಾಯಕಮ್ |
ನಮಾಮಿ ಗುರುನಾಥಾತ್ಮಜಂ ಅರ್ಜುನಪಾದಪಂಕಜಮ್ ||

	ಬೆಂಗಳೂರಿನಲ್ಲಿ ಅರ್ಜುನಗುರುಗಳ ಅಪಾರ ಭಕ್ತಸಮೂಹ. ಅವರು ಗುರುಗಳ ಆಗಮನವನ್ನು ಪ್ರತೀಕ್ಷಿಸುತ್ತಿದ್ದರು. ಕೃಷ್ಣಪರಮಾತ್ಮನು ಹಸ್ತಿನಾವತಿಯಲ್ಲಿ ತನ್ನ ಪರಮಭಕ್ತ ವಿದುರನ ಮನೆಗೆ ಭೇಟಿಕೊಟ್ಟು ದರ್ಶನವಿತ್ತಂತೆ ಗುರುಗಳು ಬೆಂಗಳೂರಿಗೆ ಹೋದಾಗ ಓರ್ವ ರಾಮಭಕ್ತರ ಮನೆಯಲ್ಲಿ ಉಳಿದುಕೊಳ್ಳುತ್ತಿದ್ದರು. ಆ ರಾಮಭಕ್ತರ ಮನೆಯೇ ಒಂದು ದೇವಾಲಯ, ಆ ಕುಟುಂಬದ ಸದಸ್ಯರೆಲ್ಲಾ ಪರಮ ಸಾತ್ವಿಕರು. ಉತ್ತಮ ಹಾಡುಗಾರರು. ಅತಿಥಿ ಅಭ್ಯಾಗತರನ್ನು ಸದಾ ಆದರಿಸುವ ಸಾತ್ವಿಕಭಾವವನ್ನು ಹೊಂದಿದ್ದರು. 
	
	ಗುರುಗಳ ದರ್ಶನಕ್ಕಾಗಿ ತುಂಬ ಜನ ಬಂದು ಗುರುಗಳ ಆಶೀರ್ವಾದಕ್ಕೆ ಕಾಯುತ್ತಿದ್ದರು. ಮನೆಪೂರ್ತಿ ಜನ. ಗುರುಗಳಂತೂ ತಮ್ಮ ವೈಯುಕ್ತಿಕ ಊಟೋಪಚಾರಗಳನ್ನು ಲೆಕ್ಕಿಸದೆ ಭಕ್ತರ ಸಮಸ್ಯೆನಿವಾರಣೆಯಲ್ಲಿ ನಿರತರಾಗಿದ್ದರು. ಅವರ ಮನೆ ವಿಶಾಲವಾಗಿದ್ದರೂ ಅಲ್ಲಿ ನಿಲ್ಲಲೂ ಸ್ಥಳವಿರಲಿಲ್ಲ. ಆಗ ಇದ್ದಕ್ಕಿಂದಂತೆ ಗುರುಗಳು ಓರ್ವ ಯುವಭಕ್ತನಿಗೆ "ನೋಡಯ್ಯಾ, ಕೆಳಗೆ ಒಬ್ಬರು ಫಿಲಂ ಡೈರಕ್ಟರ್ ಬಂದಿದ್ದಾರೆ. ಅವರನ್ನು ಕರೆದುಕೊಂದು ಬನ್ನಿ "ಎಂದರು. ಆಗ ಗುರುಗಳು ಮನೆಯ ಎರಡನೇ ಮಹಡಿಯಲ್ಲಿ ಇದ್ದರು. ಆ ಯುವಭಕ್ತರು ಕೆಳಗೆ ಬಂದು ನೋಡಿದಾಗ ಓರ್ವರು ಗುರುದರ್ಶನಕ್ಕಾಗಿ ಬಂದಿದ್ದರು. ಒಳಗೆ ಹೋಗಲೋ ಬೇಡವೋ ಎಂಬ ಸಂದಿಗ್ಧತೆಯಲ್ಲಿದ್ದರು. ಆ ಯುವಭಕ್ತರು ಇವರಿದ್ದೆಡೆ ಹೋಗಿ" ನೀವು ಫಿಲಮ್ ಫೀಲ್ಡ್ ಗೆ ಸಂಬಂಧಪಟ್ಟವರಾ"ಎಂದು ಕೇಳಿದರು. ಆಗ ಅವರು "ನಾನು ಫಿಲಂ ಡೈರಕ್ಟರ್ " ಎಂದರು. ಗುರುಗಳು ಕರೆದುಕೊಂಡು ಬರಲು ಹೇಳಿದ್ದು ಇವರನ್ನೇ ಎಂದು ತಿಳಿದು ಅವರನ್ನು ಮನೆಯೊಳಗೆ ಕರೆದೊಯ್ದರು. ಆಗ ಅಲ್ಲಿದ್ದ ಭಕ್ತರಿಗೆಲ್ಲಾ ಆಶ್ಚರ್ಯ. . . ಗುರುಗಳ ಭೇಟಿಗೆಂದು ಕೆಳಗೆ ಕಾಯುತ್ತಿದ್ದ ವ್ಯಕ್ತಿಯ ಬಗ್ಗೆ ಗುರುಗಳಿಗೆ ಹೇಗೆ ತಿಳಿಯಿತು, ಎಂದು. . ಭಕ್ತರ ಮನೋಭಾವವನ್ನು ಅರಿತ ಗುರುಗಳು ಮುಗುಳ್ನಗೆ ಬೀರಿದರು. ಆ ಮುಗುಳ್ನಗೆಯೇ ಅವರ ಉತ್ತರವಾಯಿತು. 
	
	ಆ ಫಿಲಂ ಡೈರಕ್ಟರ್ ಗುರುಗಳೊಂದಿಗೆ ಮಾತನಾಡುವಾಗ ಅವರ ಗೆಳೆಯರೊಬ್ಬರ ವಿಷಯ ಪ್ರಸ್ತಾಪ ಮಾಡುತ್ತಾ "ಗುರುಗಳೇ, ನನ್ನ ಸ್ನೇಹಿತರೊಬ್ಬರು ತುಂಬಾ ಸಮಸ್ಯೆಯಲ್ಲಿ ಇದ್ದಾರೆ. " ಎಂದಾಗ ಗುರುಗಳು ತಮ್ಮ ಧ್ಯಾನದೃಷ್ಟಿಯಿಂದ ಅರಿತು "ಓ ಬಾಬಾರವರು ಕಣ್ಣು ಕೊಟ್ಟರಲ್ಲಾ ಆ ಸ್ನೇಹಿತರಾ" ಎಂದರು. ಆಗ ಮೂಕವಿಸ್ಮಿತರಾದ ಆ ಡೈರಕ್ಟರ್ ರವರು ಗುರುಗಳಿಗೆ ಸಾಷ್ಟಾಂಗ ಪ್ರಣಾಮವನ್ನು ಮಾಡಿದರು. ವಸ್ತುತಃ ಅವರ ಸ್ನೇಹಿತರಿಗೆ 15 ದಿನಗಳಿಂದ ಕಣ್ಣಿನ ತೊಂದರೆಯಾಗಿ ಬಾಬಾರವರ ಸಾಯಿ ಸಚ್ಚರಿತೆ ಓದಿದರು. ನಂತರ ಅವರ ದೃಷ್ಟಿ ಉತ್ತಮವಾಯಿತು. ಎಂಬ ವಿಚಾರವನ್ನು ಆ ಚಿತ್ರನಿರ್ದೇಶಕರು ಅಲ್ಲಿದ್ದ ಭಕ್ತಸಮೂಹಕ್ಕೆ ತಿಳಿಸಿದರು. ಎಲ್ಲರೂ ಗುರುಮಹಿಮೆಗಳನ್ನು ಕೊಂಡಾಡಿದರು. 
	
	ಮುಂದೆ ಚಿತ್ರನಿರ್ದೇಶಕರು ತಮ್ಮ ಮಹೋನ್ನತ ಚಿತ್ರದ ಮುಹೂರ್ತಕ್ಕೆ ಗುರುಗಳ ಆಶೀರ್ವಾದ ಕೋರಿದರು. ಕರುಣಾಶಾಲಿಗಳಾದ ಗುರುಗಳು ಅವರ ಕೋರಿಕೆಯನ್ನು ಮನ್ನಿಸಿ ಹೈದರಾಬಾದಿಗೆ ಚಿತ್ರದ ಮುಹೂರ್ತದ ದಿನ ಹೋದರು. ಅವರಿಗೆ ಶುಭಕೋರಿ ಮತ್ತೆ ಮೈಸೂರಿಗೆ ವಾಪಸಾದರು. ಅವರು ಬಂದು ಆಶೀರ್ವದಿಸಿದ ಈ ವಿಷಯ ಪ್ರಚಾರ ಬೇಡ ಎಂದು ತಿಳಿಸಿದರು ಗುರುಗಳು. ಎಂತಹ ಕರುಣಾಸಿಂಧು ಗುರುಗಳು. 
	
	ಆ ಐತಿಹಾಸಿಕ ಚಿತ್ರದ ಚಿತ್ರೀಕರಣವು ಭರದಿಂದ ಸಾಗಿತ್ತು. ಹೈದರಾಬಾದಿನಲ್ಲಿ ಚಿತ್ರನಿರ್ದೇಶಕರು ಚಿತ್ರದ ಚಿತ್ರೀಕರಣದಲ್ಲಿ ನಿರತರಾಗಿದ್ದಾಗ ಗುರುಗಳು ಅವರಿಗೆ ಬೆಂಗಳೂರಿನಿಂದ ದೂರವಾಣಿ ಮಾಡಿ ಬೆಂಗಳೂರಿಗೆ ಬಂದು ತಮ್ಮನ್ನು ಭೇಟಿಮಾಡಲು ತಿಳಿಸಿದರು. ಕಾಕತಾಳೀಯವೋ ಎಂಬಂತೆ ಆ ನಿರ್ದೇಶಕರೂ ಬೆಂಗಳೂರಿಗೆ ಹೋಗುವುದೆಂದು ತೀರ್ಮಾನಿಸಿದ್ದರು. "ಎಷ್ಟೇ ಹೊತ್ತಾದರೂ ನನ್ನನ್ನು ನೋಡಿಯೇ ಹೋಗಬೇಕು" ಎಂಬ ಗುರುವಿನ ಆದೇಶಕ್ಕೆ ಬದ್ಧರಾಗಿ ಅವರು ಸುಮಾರು ರಾತ್ರಿ 10-30 -- 11 ಘಂಟೆಯ ಹೊತ್ತಿಗೆ ಗುರುಗಳಿರುವ ನಿವಾಸಕ್ಕೆ ಹೋಗಿ ನಮಸ್ಕರಿಸಿದರು. ಗುರುಗಳು ಅವರಿಗೆ ಗಣೇಶಪುರಿ ನಿತ್ಯಾನಂದರ ಭಾವಚಿತ್ರವನ್ನು ನೀಡಿದರು. ಅದನ್ನು ಗುರುಗಳ ಹಸ್ತದಿಂದ ಸ್ವೀಕರಿಸಿದ ಅವರಿಗೆ ಕಣ್ತುಂಬಿ ಬಂತು. ವಸ್ತುತಃ ಅವರು ಗಣೇಶಪುರಿ ನಿತ್ಯಾನಂದರ ಭಕ್ತರಾಗಿದ್ದರು. ಈ ವಿಷಯವನ್ನು ಅವರೆಂದೂ ಗುರುಗಳಿಗೆ ಹೇಳಿರಲಿಲ್ಲ. ತಾವೇನೂ ಹೇಳದೆ ತಮ್ಮ ಗುರುವಿನ ಭಾವಚಿತ್ರವನ್ನು ಅರ್ಜುನ ಗುರುಗಳು ಕೊಟ್ಟಿದ್ದನ್ನು ಸ್ವೀಕರಿಸಿ ಗುರುಗಳ ಪಾದಕ್ಕೆ ಶರಣಾದರು. ಗುರುಗಳು ಕೊಟ್ಟ ಆ ಅಮೂಲ್ಯ ಭಾವಚಿತ್ರವನ್ನು ತಮ್ಮೊಡನೆ ಸದಾ ಇಟ್ಟುಕೊಂಡಿದ್ದಾರೆ. 
	
	ಬ್ರಹ್ಮಾಂಡದ ಪ್ರತಿಯೊಂದು ಜೀವಿಯ ಸಕಲ ಅವಸ್ಥೆಯನ್ನು ಅರಿತಿರುವವನಿಗೆ ತನ್ನ ದರ್ಶನಕ್ಕಾಗಿ ಬಂದಿರುವ ವ್ಯಕ್ತಿಯನ್ನು ಗುರುತಿಸಲಾರೆನೇ ಗುರು. ಓರ್ವ ವ್ಯಕ್ತಿ ಮನೆಯಿಂದ ಗುರುದರ್ಶನಕ್ಕೆ ಹೊರಡುವುದು ಗುರುಗಳ ಇಚ್ಛೆ ಸಂಕಲ್ಪಕ್ಕೆ ಅನುಗುಣವಾಗಿ ಇರುತ್ತದೆ. ಭಕ್ತರ ಮನಸಿನ ಕಳವಳ ಸಂದಿಗ್ಧತೆ ಗುರುವಿಗಲ್ಲದೆ ಮತ್ಯಾರಿಗೆ ಅರ್ಥವಾಗುವುದು. ಇತರರಿಗೆ ತಮ್ಮ ಅಪೇಕ್ಷೆಯನ್ನು ತಿಳಿಸಿದರೆ ಮಾತ್ರಾ ಅವರು ಅದನ್ನು ನೆರವೇರಿಸಲು ಪ್ರಯತ್ನಿಸುವರು. ಆದರೆ ನಮ್ಮ ಮನಸಿನ ಆಂದೋಲನಗಳು ಯೋಚನೆಗಳು ಇಂತಹ ಸದ್ಗುರುಗಳಿಗೆ ಮಾತ್ರವೇ ತಿಳಿಯುತ್ತದೆ. ಪ್ರಾರ್ಥನೆ ಮಾಡದೆ ಕೊಡುವ ಗುರುಗಳ ಈ ಮಹಿಮೆಗಳಿಗೆ ಎಣೆಯುಂಟೇ. . . 
	

|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಆರನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||