||ಆಪರೇಷನ್ ಬೇಡ||

	ಗುರುವೇ ದೈವವೆಂದು ನಂಬಿ ಅದರಂತೆ ಆಚರಿಸುತ್ತಿದ್ದ ಮೈಸೂರಿನ ಒಂದು ಕುಟುಂಬ. ಒಮ್ಮೆ ಆ ಕುಟುಂಬದ ವಯಸ್ಸಾದ ತಾಯಿ ಸೊಂಟ ನೋವು ಬಂದು ಕೂರಲು ನಡೆಯಲು ಸಾಧ್ಯವಾಗುತ್ತಿರಲಿಲ್ಲ. ವೈದ್ಯರ ಬಳಿಗೆ ಹೋದಾಗ ಅನೇಕ ಪರೀಕ್ಷೆಗಳು ಆದವು. ಆಗ ವೈದ್ಯರು ಪಿತ್ತಕೋಶದಲ್ಲಿ ಕಲ್ಲು ಇದೆ, ಅದು ತುಂಬಾ ದೊಡ್ಡದೇ ಇದೆ. ಅದಕ್ಕಾಗಿ ತಕ್ಷಣ ಆಪರೇಷನ್ ಮಾಡಿಯೇ ಹೊರತೆಗೆಯಬೇಕು. ಅದಕ್ಕಾಗಿ ತಕ್ಷಣ ಆಪರೇಷನ್ ಮಾಡಬೇಕು ಅಂದರು. ಇದನ್ನು ಕೇಳಿದ ಮನೆಯವರಿಗೆಲ್ಲ ಕಳವಳ. ಆ ವೃದ್ಧೆಗೆ ಆಗ ಎಪ್ಪತ್ತಾರು ವರ್ಷ. ಈ ವಯಸ್ಸಿನಲ್ಲಿ ಅವರು ಆಪರೇಷನ್ ತಡೆದುಕೊಳ್ಳುತ್ತಾರೆಯೇ ಎಂದು ಚಿಂತೆಗೀಡಾದರು. ಗುರುಗಳಿಗೆ ಈ ವಿಷಯ ತಿಳಿಸಿದಾಗ ಅವರು ಬಾಬಾರವರ ಮೇಲಿದ್ದ ಎರಡು ಹೂವನ್ನು ಕೊಟ್ಟು ಒಂದನ್ನು ತಿನ್ನಲು ಮತ್ತೊಂದನ್ನು ದಿಂಬಿನ ಕೆಳಗೆ ಇಡಲು ಸೂಚಿಸಿದರು. ಆಪರೇಷನ್ ಬೇಡ, ಎಂಬ ವರ ವಾಕ್ಯ ನುಡಿದರು. ಹಾಗೂ ವಿಭೂತಿಯನ್ನು ಕೊಟ್ಟು ನೀರಿಗೆ ಹಾಕಿ ಕುಡಿಯಲು ಹೇಳಿದರು. ಹೀಗೆ ಗುರುಗಳ ಮಾತನ್ನು ಆ ಕುಟುಂಬದವರು ಶಿರಸಾ ವಹಿಸಿದ್ದರು. ಆಪರೇಷನ್ ಇಲ್ಲದೆ ವೃದ್ಧೆಯ ಸೊಂಟ ನೋವು ಕಡಿಮೆಯಾಯಿತು. ಅವರು ಮೊದಲಿನಂತೆ ಓಡಾಡಲು ಪ್ರಾರಂಭಿಸಿದರು. ಕುಟುಂಬದವರೆಲ್ಲರೂ ಗುರುಗಳಿಗೆ ವಂದನೆಯನ್ನು ಅರ್ಪಿಸಿದ್ದರು. 
	
	ಆ ವೃದ್ಧೆಯ ದಿನಾಲು ಸಂಜೆ ಗುರುನಾಥರ ಪುಸ್ತಕಗಳನ್ನು ಓದುತ್ತಿದ್ದರು. ಹೀಗೆ ದಿನಗಳು ಕಳೆದವು. ಮತ್ತೆ ಅವರಿಗೆ ಆರೋಗ್ಯದಲ್ಲಿ ವ್ಯತ್ಯಾಸವಾಯಿತು. ಅವರನ್ನು ವೈದ್ಯರ ಹತ್ತಿರ ಕರೆದೊಯ್ದರು. ಮತ್ತೆ ಪರೀಕ್ಷೆಗಳೆಲ್ಲ ಆಯಿತು. ರಿರ್ಪೋರ್ಟ್ ಗಾಗಿ ಕಾಯುತ್ತಿದ್ದರು. ಅಂದು ಸಂಜೆ ಗುರುಗಳ ಮನೆಯಲ್ಲಿ ಈ ಗುರುಭಕ್ತೆಯ ಸ್ನೇಹಿತರೊಬ್ಬರು ಗುರುಗಳ ಅಮ್ಮನವರಿಗೆ ಈ ಅನಾರೋಗ್ಯದ ಸಮಸ್ಯೆಯನ್ನು ಹೇಳಿ ಅವರಿಗೆ ಆಪರೇಷನ್ ಆಗಬೇಕೆಂದು ವೈದ್ಯರು ತಿಳಿಸಿದ್ದಾರೆ ಎಂದರು. ಆಗ ಇದ್ದಕ್ಕಿದ್ದಂತೆ ಗುರುಗಳು ಯಾರ ಆಪರೇಷನ್, ಎಂದು ಕೇಳಿದರು. ಆಗ ಅವರು ಗುರುಗಳಿಗೆ ಇವರ ಅನಾರೋಗ್ಯದ ವಿಷಯವನ್ನು ಹೇಳಿದರು. ಗುರುಗಳು ಏನನ್ನು ಹೇಳದೆ ಸುಮ್ಮನಾದರು. ಸಂಜೆ ರಿಪೋರ್ಟ್ ತೆಗೆದುಕೊಂಡು ವೈದ್ಯರ ಬಳಿಗೆ ಹೋದಾಗ ಅವರಿಗೆ ಆಶ್ಚರ್ಯ ಕಾದಿತ್ತು. ವೈದ್ಯರು ಹಿಂದಿನ ದಿನವೂ ಆಪರೇಷನ್ ಬಗ್ಗೆ ಮಾತನಾಡಿದವರು ಅಂದು ಆ ವಿಷಯವೊಂದನ್ನೂ ಹೇಳಲಿಲ್ಲ. ಅವರು ಸಂಗೀತಗಾರರಾದುದರಿಂದ ಆ ವಿಷಯಗಳನ್ನು ಮಾತನಾಡಿ ಮಾತ್ರೆಗಳನ್ನು ಬರೆದು ಕೊಟ್ಟರು. ಆ ಕುಟುಂಬದವರಿಗೆಲ್ಲಾ ಪರಮಾಶ್ಚರ್ಯವಾಯಿತು. ಗುರುಗಳು ನಂಬಿದ ಭಕ್ತರನ್ನು ಎಂದಿಗೂ ಕೈಬಿಡನು ಎಂಬ ಸತ್ಯದ ಅರಿವಾಗಿ ಗುರುಗಳಿಗೆ ಮನಸಾ ನಮಿಸಿದರು. ಗುರುಗಳಿಗೆ ಈ ವಿಷಯವನ್ನು ತಿಳಿಸಿದಾಗ ಅವರು ನಕ್ಕು ಬಾಬಾರ ಮೂರ್ತಿಯನ್ನು ನೋಡಿದರು. ಅವರು ಈಗ ವಯೋಸಹಜ ತೊಂದರೆಗಳಿಂದ ಹೊರತುಪಡಿಸಿ ಆರಾಮವಾಗಿ ಓಡಾಡಿಕೊಂಡಿದ್ದಾರೆ. 
	
	ಅಂದು ಸಂಜೆ ಗುರುಗಳು ಭಕ್ತಗಣದೊಡನೆ ಮಾತನಾಡುತ್ತಾ ಕುಳಿತರು. ಇದ್ದಕ್ಕಿದ್ದಂತೆ ಗುರುಗಳು ಓರ್ವ ಗುರುಭಕ್ತರಿಗೆ ಬೆಲ್ಟ್ ಕೊಡಲು ಹೇಳಿದರು. ಗುರುಗಳು ಅ ಬೆಲ್ಟ್ ತಗೊಂಡು ನಮ್ಮ ಶರೀರಕ್ಕೆ ಹೊಡೆದುಕೊಳ್ಳುತ್ತಿದ್ದರು. ಅಲ್ಲಿದ್ದ ಭಕ್ತರಿಗೆಲ್ಲ ಕಣ್ಣಲ್ಲಿ ನೀರು. ಯಾರು ಎಷ್ಟು ತಡೆದರೂ ಗುರುಗಳು ತಮ್ಮ ಕೆಲಸವನ್ನು ನಿಲ್ಲಿಸಲಿಲ್ಲ. ಸ್ವಲ್ಪ ಹೊತ್ತಾದ ಮೇಲೆ ಅವರೇ ಹೊಡೆದುಕೊಳ್ಳುವುದನ್ನು ನಿಲ್ಲಿಸಿದರು. ಗುರುಗಳ ಮೈಮೇಲೆ ಕೆಂಪನೆ ಗೆರೆಗಳು ಮೂಡಿದವು. ಅಬ್ಬಾ‌. ಗುರುನಾಥ. . . ಯಾಕೆ ಹೀಗೆ ಮಾಡಿದರೆಂದು ಕಣ್ಣೀರು ತುಂಬಿದ ಕಂಗಳಿಂದ ಕೇಳಿದರೆ ಅವರ ಉತ್ತರ ಕೇಳಿ ದಂಗಾದರು. ಆಸ್ಪತ್ರೆಯಲ್ಲಿ ಒಬ್ಬಳು ಸ್ತ್ರೀ ಮಗುವಿಗೆ ಜನ್ಮ ನೀಡುವ ಸಂದರ್ಭದಲ್ಲಿ ಅವಳ ಮಗುವಿಗೆ ಏನೋ ತೊಂದರೆಯಾಗಿ ಸಾವನ್ನಪ್ಪುತ್ತಿತ್ತು. ಈ ಬಾರಿ ಹಾಗಾಗಬಾರದೆಂದು ಅವಳು ಆರೋಗ್ಯಪೂರ್ಣ ಮಗುವಿಗೆ ಜನ್ಮ ನೀಡಲಿ ಎಂದು ಹೀಗೆ ಮಾಡಿದೆ. ಎಂದು ಹೇಳಿದರು. ಸ್ವಲ್ಪ ಹೊತ್ತಿನಲ್ಲಿ ಆರೋಗ್ಯಪೂರ್ಣ ಮಗುವಿನ ಜನನವಾಯಿತು ಎಂದು ಸುದ್ದಿ ತಿಳಿಯಿತು. ಆ ಸ್ತ್ರೀ ಮಗುವನ್ನು ಕರೆದುಕೊಂಡು ಗುರುಗಳ ಮನೆಗೆ ಬಂದು ಅನಂತ ಧನ್ಯವಾದಗಳನ್ನು ಅರ್ಪಿಸಿ ನಮಸ್ಕರಿಸಿದರು. ಮಗುವನ್ನು ಗುರುಗಳು ಮಡಿಲಲ್ಲಿ ಮಲಗಿಸಿಕೊಂಡು ಆಶೀರ್ವದಿಸಿದರು. ಮನೆಗೆ ಹೊರಟ ಅವರು ಗುರುಗಳ ಆಶೀರ್ವಾದದಿಂದಲೇ ಮಗು ಬದುಕಿದೆ. ನಮಗೂ ತುಂಬಾ ಸಂತೋಷವಾಗಿದೆ. ಗುರುಗಳ ಅನುಗ್ರಹವಿಲ್ಲದಿದ್ದರೆ ಏನಾಗುತ್ತಿತ್ತೋ. . ಎಂದು ಹೇಳುತ್ತಾ ಕಣ್ಣೀರಾದರು. 
	
	ಗುರುಗಳ ಸೇವೆಯನ್ನು ಅತ್ಯಂತ ಶ್ರದ್ಧೆಯಿಂದ ಮಾಡುತ್ತಿದ್ದ ಒಬ್ಬ ಯುವಗುರು ಭಕ್ತನೊಬ್ಬನು ಪರ ಊರಿಗೆ ಹೋದನು. ಅಲ್ಲಿ ಅವನಿಗೆ ಬಹಳ ಹಸಿವಾಗಿ ಏನಾದರೂ ತಿನ್ನಲು ನೋಡಿದನು. ಅವನ ಹತ್ತಿರ ಹತ್ತು ರೂಪಾಯಿ ಕಡಿಮೆಯಾಗಿತ್ತು. ಅವನಿಗೆ ತುಂಬಾ ಹಸಿವು. ದುಡ್ಡು ಬೇರೆ ಇಲ್ಲ. ಏನು ಮಾಡುವುದೆಂದು ತಿಳಿಯದೆ ದುಃಖದಿಂದ ಸುಮ್ಮನೆ ಕುಳಿತನು. ಇತ್ತ ಮೈಸೂರಿನಲ್ಲಿ ಗುರುಗಳು ಇದ್ದಕ್ಕಿದ್ದಂತೆ ಕೋಪಗೊಂಡು ಒಬ್ಬ ಭಕ್ತರನ್ನು ಕರೆದು ಹತ್ತು ರೂಪಾಯಿ ಭಿಕ್ಷುಕನಿಗೆ ಕೊಟ್ಟು ಬಾ ಎಂದು ಹೇಳಿ ಕಳಿಸಿದರು. ಅವನು ಹಾಗೆ ಮಾಡಿದನು. ಅದೇ ಕ್ಷಣ ಪರವೂರಿನಲ್ಲಿ ಇದ್ದ ಯುವ ಗುರುಭಕ್ತನ ಬಳಿ ಹತ್ತು ರೂಪಾಯಿ ಬಿದ್ದಿತ್ತು. ಆಶ್ಚರ್ಯ. . . ಅವನು ಅದನ್ನು ತೆಗೆದುಕೊಂಡು ಹೋಗಿ ಹಸಿವನ್ನು ನೀಗಿಸಿಕೊಂಡನು. ಗುರುಗಳು ಅವನಿದ್ದ ಊರಿಗೆ ಹೋದರು. ಒಂಟಿ ಕಾಲಿನಲ್ಲಿ ನಿಂತು ಎರಡು ಘಂಟೆ ಜಪ ಮಾಡಿದರು. ಬಿಸಿಲಿನ ತಾಪಕ್ಕೆ ಅವರ ಕಣ್ಣು ದೇಹ ಕೆಂಪಾಯಿತು. ಕಾಲು ಸುಡುತ್ತಿತ್ತು. ಆದರೂ ಅವರು ಜಪ ಮಾಡುವುದನ್ನು ನಿಲ್ಲಿಸಲಿಲ್ಲ. ಅದೇನು ಕಾರಣವೋ. . . ಗುರುಗಳು ಯಾರಿಗೋಸ್ಕರ ಹೀಗೆ ಜಪ ಮಾಡಿದರು. . . ಎಂದು ಹೇಳುತ್ತಾ ಆ ಘಟನೆಯನ್ನು ನೆನೆಯುತ್ತ ಹೀಗೆ ಹೇಳಿದಾಗ ಆ ಗುರುಭಕ್ತರ ಮನಸ್ಸು ಆರ್ದ್ರವಾಗಿತ್ತು. 
	
	ಈ ಘಟನೆಯನ್ನು ಬರೆಯುತ್ತಾ ಮನವು ಅರ್ದ್ರವಾಯಿತು. ಅರಿವಾಗದೇ ಕಣ್ಣೀರು ಬಂದಿತು. ಭಕ್ತರ ಕಷ್ಟಗಳನ್ನು ಪರಿಹರಿಸುವ ಅವರ ಸ್ವಭಾವವನ್ನು ಅರಿಯಲು ಹೇಗೆ ಸಾಧ್ಯ. ಅಬ್ಬಾ. . . . ಗುರು ಕಾರುಣ್ಯವೇ. . ಭಕ್ತರ ಕರ್ಮಗಳನ್ನು ಕಳೆಯಲು ತಮ್ಮ ದೇಹದಂಡನೆ ಮಾಡಿದ ಗುರುಗಳ ಭಕ್ತ ಪರಾಧೀನತೆಯನ್ನು ವರ್ಣಿಸಲು ಪದಗಳೇ ಸಾಲದು. 
	
	ನಂಬಿದವರನ್ನು ಎಂದಿಗೂ ಕೈಬಿಡನು ಗುರುವರ್ಯನು. ಶರಣು ಎಂದು ಬೇಡಿ ಬರುವ ಭಕ್ತರೆಂದೂ ನಿರಾಸೆಯಿಂದ ಗುರುಗಳ ಮನೆಯಿಂದ ಹೋಗಿಲ್ಲ. ತನ್ನ ಆರೋಗ್ಯವನ್ನು ಲೆಕ್ಕಿಸದೆ ಭಕ್ತರ ಕಷ್ಟಗಳನ್ನು ಪರಿಹರಿಸಿದ ಎಷ್ಟೋ ಘಟನೆಗಳಿವೆ. ಆ ಭಕ್ತೆಯ ಕುಟುಂಬದವರು ದೇವರೆಂದು ಎಲ್ಲೂ ಹೋಗಬೇಕಿಲ್ಲ ಯಾರಿಗೂ ಜಾತಕವನ್ನು ತೋರಿಸಬೇಕಿಲ್ಲ. ಗ್ರಹ ತಾರೆಗಳನ್ನು ಬದಲಿಸುವ ಇವರೇ ನಮಗೆ ಪ್ರತ್ಯಕ್ಷ ದೈವ. ಇವರ ದಿವ್ಯವಾಣಿಗಳೇ ವೇದವಾಕ್ಯಗಳು. ಇವರ ಭವ್ಯ ಚರಣಗಳನ್ನು ವದನವನ್ನು ಬೆಳಗ್ಗೆ ಏಳುವಾಗ ನಮಿಸಿ ನಂತರ ಮುಂದಿನ ಕೆಲಸ ಮಾಡುವುದು ಎಂದು ಹೇಳಿ ಭಾವಪರವಶರಾದರು. 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ತೇಳನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||