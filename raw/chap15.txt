||ದಾಸವಾಳದ ಹೂವನ್ನು ಗುರುನಾಥರಿಗೆ ಅರ್ಪಿಸಮ್ಮ..||

	ಅಂದು ಶುಕ್ರವಾರ. ಮೈಸೂರಿನ ಗುರುಭಕ್ತ ಕುಟುಂಬದವರಿಗೆ ಏನೋ ಕಳವಳ ಆತಂಕ ಮನೆ ಮಾಡಿತ್ತು. ಮನೆಯ ಹೆಣ್ಣುಮಗಳು ಇಂಜಿನಿಯರಿಂಗ್ ಪದವೀಧರೆ. ಆ ಪದವಿ ಕೈಗೆ ಬಂದಾದರೂ ಕೆಲಸ ಸಿಕ್ಕಿರಲಿಲ್ಲ. ಪ್ರತಿ ಗುರುವಾರ ತಪ್ಪದೆ ಗುರುಗಳ ಮನೆಯಲ್ಲಿ ಬಾಬಾರ ಸೇವೆ ಮಾಡುತ್ತಿದ್ದಳು. ಗುರು ಸೇವೆಯನ್ನು ತುಂಬಾ ನಿಷ್ಠೆಯಿಂದ ಮಾಡುತ್ತಿದ್ದಳು. ಏನೊಂದು ಕೆಲಸವಾದರೂ ಗುರುಗಳಿಗೆ ಹೇಳಿ ಅವರ ಅನುಜ್ಞೆಯನ್ನು ಪಡೆದು ಮಾಡುತ್ತಿದ್ದರು. ಅವಳು ಗುರುಭಕ್ತರ ಸಹಾಯದಿಂದ ಅವಳು ಒಂದು ಪ್ರತಿಷ್ಠಿತ ಕಂಪನಿಯೊಂದಕ್ಕೆ ಅರ್ಜಿ ಸಲ್ಲಿಸಿದ್ದಳು. ಸಂದರ್ಶನಕ್ಕೆ ಆಹ್ವಾನವೂ ಬಂತು. ಸರಿ, ಗುರುಗಳಿಗೆ ನಮಸ್ಕರಿಸಿ ಅವಳು ಸಂದರ್ಶನಕ್ಕೆ ಹಾಜರಾದಳು. ಮೂರು ಹಂತದ ಪರೀಕ್ಷೆಗಳನ್ನು ಯಶಸ್ವಿಯಾಗಿ ಪೂರೈಸಿದಳು. ಅಂದು ಶುಕ್ರವಾರ. ನಾಲ್ಕನೆಯ ಹಾಗೂ ಅಂತಿಮ ಹಂತದ ಪರೀಕ್ಷೆ. ಅದಕ್ಕೆ ಆ ಗುರುಭಕ್ತ ಕುಟುಂಬದವರಲ್ಲಿ ಸ್ವಲ್ಪ ಆತಂಕವಿತ್ತು. ಹೊರಡುವ ಮುನ್ನ ಗುರುಗಳ ಆಶೀರ್ವಾದವನ್ನು ಬೇಡಿದಳು. "ಅವರು ದಾಸವಾಳದ ಹೂವನ್ನು ಗುರುನಾಥರಿಗೆ ಅರ್ಪಿಸಮ್ಮ" ಎಂದರು. ಅದರಂತೆ ಆ ಹೆಣ್ಣುಮಗಳು ಎಲ್ಲೆಡೆಯೂ ಹುಡುಕಿದಳು. ಅಂತೂ ಅವಳಿಗೆ ದಾಸವಾಳದ ಹೂವು ಸಿಕ್ಕಿತು. ಆ ಹೂವನ್ನು ಗುರುನಾಥರ ಫೋಟೋಗೆ ಅರ್ಪಿಸಿ ಭಕ್ತಿಯಿಂದ ಕೈ ಮುಗಿದಳು. 
	
	ನಂತರ ಸಂದರ್ಶನಕ್ಕೆ ಹಾಜರಾದಳು. ಅಲ್ಲಿ ಬೆಳಗ್ಗೆಯಿಂದ ಕಾದು ಕುಳಿತಳು. ತುಂಬಾ ಜನರು ಸಂದರ್ಶನಕ್ಕೆ ಬಂದಿದ್ದರು. ಇವಳಿಗೆ ಆತಂಕ. ಮನದಲ್ಲಿಯೇ ಗುರುಧ್ಯಾನ ಮಾಡುತ್ತಾ ತನ್ನ ಸರದಿಗೆ ಕಾಯುತ್ತಿದ್ದಳು. ಮನೆಯಲ್ಲಿ ಅವರ ತಾಯಿಗೂ ಆತಂಕ. ಅವಳು ಆತಂಕ ಕಳೆಯಲು ಅವಳಿಗೆ ಪರಿಚಯವಿರುವ ಗುರುಭಕ್ತೆಯೊಬ್ಬರಿಗೆ ಸಂದೇಶಗಳನ್ನು ಕಳಿಸುತ್ತಿದ್ದಳು. ಅವರು ಸಮಾಧಾನ ಮಾಡುತ್ತಿದ್ದರು. ಅಂತಿಮ ಸಂದರ್ಶನಕ್ಕೆ ಒಬ್ಬೊಬ್ಬರನ್ನಾಗಿ ಕರೆಯುತ್ತಿದ್ದರು. ಇವಳ ಸರದಿ ಇನ್ನೂ ಬಂದಿರಲಿಲ್ಲ. ಅವಳು ಇದೇ ವಿಷಯವನ್ನು ಓರ್ವ ಗುರುಭಕ್ತೆಯೊಂದಿಗೆ ಹೇಳುತ್ತಿದ್ದಳು. ಅವರು "ಆತಂಕಬೇಡ ಕರೆಯುತ್ತಾರೆ, ಕೆಲಸವು ಆಗುತ್ತೆ, ಗುರುಗಳು ಬೆಳಗ್ಗೆಯೇ ದಾಸವಾಳದ ಹೂವು ಅರ್ಪಿಸಿ ಎಂದಿದ್ದಾರೆ. ಅಂದರೆ ಕೆಲಸ ನಿಶ್ಚಯವಾಗಿ ಆಗುತ್ತೆ. ನಾನು ಪ್ರಾರ್ಥನೆ ಮಾಡಿ ಗುರುನಾಥರಿಗೆ ಸಜ್ಜಿಗೆಯ ನೈವೇದ್ಯ ಮಾಡುತ್ತೇನೆ" ಎಂದರು. ಅವರ ಮಾತು ಮುಗಿಯುವ ಹೊತ್ತಿಗೆ ಆ ಹೆಣ್ಣುಮಗಳ ಹೆಸರನ್ನು ಸಂದರ್ಶನಕ್ಕೆ ಕರೆದರು. 
	
	ಸರಿ, ಆ ಹೆಣ್ಣುಮಗಳು ಗುರುಗಳ ಆಶೀರ್ವಾದದಿಂದ ಅಂತಿಮ ಪರೀಕ್ಷೆಯಲ್ಲಿ ಉತ್ತೀರ್ಣರಾಗಿ ಕೆಲಸವೂ ಸಿಕ್ಕಿತು. ಸಂತೋಷದಿಂದ ಅವಳು ಗುರುಗಳನ್ನು ನೆನೆದು ನಮಸ್ಕರಿಸಿದಳು. ಆ ಪರಿಚಯದ ಗುರುಭಕ್ತೆಗೆ ದೂರವಾಣಿ ಮೂಲಕ ಸಂಪರ್ಕಿಸಿ ಕೆಲಸ ಸಿಕ್ಕಿದ ವಿಷಯ ತಿಳಿಸಿದಳು. ಗುರುಭಕ್ತೆಯು ಗುರುಗಳ ಕಾರುಣ್ಯವನ್ನು ನೆನೆದು ಮೂಕರಾದರು. ಅನವರತ ಕಾಯುತ್ತಿರುವ ಗುರುಗಳಿಗೆ ನಮಸ್ಕರಿಸಿದಳು. ಸಜ್ಜಿಗೆಯನ್ನು ಮಾಡಿ ಗುರುನಾಥರಿಗೆ ನೈವೇದ್ಯ ಮಾಡಿ ಎಲ್ಲರಿಗೂ ಹಂಚಿದಳು. ಆ ಹೆಣ್ಣುಮಗಳಿಗೂ ಕೊಟ್ಟರು. ಎಲ್ಲರೂ ಗುರುಗಳ ಅನುಗ್ರಹವನ್ನು ಕೊಂಡಾಡಿದರು. 
	
	ಹೀಗೆಯೇ ಬೆಂಗಳೂರಿನ ಓರ್ವ ಗುರುಭಕ್ತರಿಗೆ ಇಂತಹ ದಿನ ಕೆಲಸ ಸಿಗುತ್ತದೆ, ನೀವು ಹೊರಡಬೇಕಾಗುತ್ತದೆ. ಎಂದು ವರವಾಕ್ಯ ನುಡಿದಿದ್ದರು. ಅಂತೆಯೇ ಅದೇ ದಿನದಂದು ಅವರಿಗೆ ಕೆಲಸವೂ ಸಿಕ್ಕಿತು. ಗುರುಗಳ ಕೃಪೆಯನ್ನು ನೆನೆಸಿ ಹೇಳುತ್ತಾ ಭಾವುಕರಾದರು ಆ ಗುರುಭಕ್ತರು. 
	ಗುರುವನ್ನು ನಿಶ್ಚಿತ ಮತಿಯಿಂದ ಶರಣಾಗಬೇಕು. ಶರಣಾದ ಭಕ್ತರನ್ನು ಎಂತಹ ಸಮಯದಲ್ಲೂ ಅವನು ಕೈ ಬಿಡುವುದಿಲ್ಲ. ಈ ದೃಢನಿರ್ಧಾರವೇ ಜೀವನವನ್ನು ನಡೆಸಲು ಕಾರಣವಾಗುತ್ತದೆ. ಗುರು ಪ್ರಾರ್ಥನೆ ಮಾಡಿ ಕೆಲಸಕ್ಕಾಗಿ ಪ್ರಯತ್ನ ಮಾಡಿದರೆ ಗುರುವಿನ ಅನುಗ್ರಹ ರೂಪವಾದ ಪ್ರಸಾದ ಸಿಗುತ್ತದೆ. ಒಮ್ಮೆ ಗುರುವಿನ ಅವರ ಅನುಗ್ರಹಕ್ಕೆ ಪಾತ್ರರಾದ ಜನರ ಕಾರ್ಯಗಳು ಅಸಾಧ್ಯವಾಗುವುದು ಹೇಗೆ. . . . . 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹದಿನೈದನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||

	