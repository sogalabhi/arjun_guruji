||ಗುರುಗಳ ಅನಿರೀಕ್ಷಿತ ಆಗಮನ||

	ಮೈಸೂರಿನ ಗುರುಭಕ್ತ ಕುಟುಂಬ. ಅನೇಕ ಪೂಜ್ಯರ ಸಾಧು-ಸಂತರ ಸೇವೆ ಮಾಡುವಂತಹ ಸದ್ಗೃಹಸ್ಥ. ಪತಿವಾಕ್ಯ ಪರಾಯಣೆಯಾದ ಸದ್ಗೃಹಿಣಿ. ಗುರುಸೇವೆಗೆ ಧರ್ಮಕಾರ್ಯಗಳಿಗೆ ಮನತುಂಬಿ ಸಹಾಯ ಮಾಡುತ್ತಿದ್ದ ಮನೆ. 2018ರ ಗುರುಪೂರ್ಣಿಮಾ ದಂದು ಗುರುಗಳು 30 ಜನ ಸುಮಂಗಲಿಯರಿಗೆ ಪಾದ ಪೂಜೆ ಮಾಡಲು ನಿಶ್ಚಯಿಸಿದರು. ಆಗ ಈ ದಂಪತಿಗಳೇ ಸುಮಂಗಲಿ ಪೂಜೆಯ ಸಕಲ ದ್ರವ್ಯಗಳನ್ನು ಸಿದ್ಧಮಾಡಿಕೊಂಡು ಬಂದರು. ಕೋಸಂಬರಿ ಪಾನಕ ದಿಂದ ಮೊದಲುಗೊಂಡು ಸಕಲ ವ್ಯವಸ್ಥೆಯನ್ನು ಮಾಡಿಕೊಂಡು ಬಂದರು. ಸ್ವಲ್ಪವೂ ಕೊರತೆಯಾಗದಂತೆ ಸುಮಂಗಲಿ ಪೂಜೆ ನೆರವೇರಿತು. ಗುರುಗಳ ಸಂಕಲ್ಪ ಪೂರ್ಣವಾಯಿತು. 
	
	ಬೆಳಗ್ಗೆ ಇದ್ದಕ್ಕಿದ್ದಂತೆ ಗುರುಗಳು ಬೆಳಗ್ಗೆ ಎದ್ದ ತಕ್ಷಣ ಹೊರಟರು. ದಿಢೀರೆಂದು ಹೊರಟಿದ್ದು ಆ ಗುರುಭಕ್ತರ ಕಚೇರಿಗೆ. ಗುರು ಭಕ್ತರಿಗೆ ಬೆಳಗ್ಗೆನೇ ಗುರುಗಳು ಕಚೇರಿಗೆ ಬಂದದ್ದು ನೋಡಿ ಸಂಭ್ರಮದ ಜೊತೆಗೆ ಆಶ್ಚರ್ಯವೂ ಆಯಿತು. ಗುರುಗಳಿಗೆ ಸ್ನಾನ ತಿಂಡಿ ಏನು ಆಗಿರಲಿಲ್ಲ. ಹತ್ತು ಗಂಟೆ ಆಯಿತು. . . ಹನ್ನೊಂದಾಯಿತು. . . . ಹನ್ನೆರೆಡಾಯಿತು. . . ಗುರುಗಳು ಹೊರಡುವ ಸೂಚನೆ ಕೊಡಲಿಲ್ಲ. ಎದ್ದ ತಕ್ಷಣ ಬಂದಿರುವ ಕಾರಣ ತಿಂಡಿನೂ ತಿನ್ನದೆ ಕುಳಿತಿದ್ದನ್ನು ನೋಡಿ ಮನದಲ್ಲೇ ಸಂಕಟ ಅನುಭವಿಸುತ್ತಿದ್ದರು. ಕಾಫಿ ಆಯ್ತು, ಕೂತಿದ್ದ ಜಾಗ ಬಿಟ್ಟು ಕದಲಲಿಲ್ಲ. ಮಧ್ಯಾಹ್ನ12-50 ಕ್ಕೆ ಗುರುಗಳು ಅಲ್ಲಿಂದ ಹೊರಟರು. ಭಕ್ತರಿಗೆ ಆಶ್ಚರ್ಯವೋ ಆಶ್ಚರ್ಯ. ಗುರುಗಳು ಬಂದಿದ್ದು ಯಾಕೆ. ಸ್ನಾನ ಆಹಾರವಿಲ್ಲದೆ ಇಷ್ಟು ಹೊತ್ತು ಕುಳಿತಿದ್ದು ಯಾಕೆ. ಅನ್ನುವ ವಿಚಾರವೇ ಯಾರಿಗೂ ಅರ್ಥವಾಗಲಿಲ್ಲ. ಗುರುಗಳನ್ನು ಕೇಳಿದಾಗ ಇನ್ನು ಹತ್ತು ನಿಮಿಷಕ್ಕೆ ಗೊತ್ತಾಗುತ್ತದೆ ಎಂದು ನಸುನಕ್ಕು ಹೊರಟರು. ಅದಾದ ಹತ್ತು ನಿಮಿಷಕ್ಕೆ ಅವರಿಗೆ ಫೋನ್ ಬಂದಿತು. . ಕೋರ್ಟ್ ಕೇಸು ಒಂದು ಅವರಂತೆ ಆಗಿದೆ ಎಂದು. ಆಗ ಗುರುಗಳ ಅನಿರೀಕ್ಷಿತ ಆಗಮನದ ಅರ್ಥವಾಗಿ ಆ ಗುರುಭಕ್ತರು ಮನತುಂಬಿ ಗುರುಗಳಿಗೆ ವಂದನೆ ಸಲ್ಲಿಸಿದರು.
	
	ಗುರುವಿನ ಮಾತು ನಗು ನಡೆ ನೋಟ ಎಲ್ಲದಕ್ಕೂ ಅರ್ಥವಿರುತ್ತದೆ. ಅವರು ಅಕಾರಣವಾಗಿ ಒಂದು ಪದವನ್ನು ಮಾತನಾಡುವುದಿಲ್ಲ. ಕಾರಣವಿಲ್ಲದೆ ಎಲ್ಲೂ ಹೋಗುವುದಿಲ್ಲ. ಆದರೆ ಈ ಕಾರ್ಯಕಾರಣ ಭಾವವು ಗುರುವಿಲ್ಲದೇ ಬೇರಾರಿಗೂ ಸುಲಭಕ್ಕೆ ಅರ್ಥವಾಗದು. ಸಂಕಲ್ಪಿತ ಕಾರ್ಯಗಳು ನೆರವೇರಿದಾಗ ಓ ಗುರುಗಳು ಇದಕ್ಕೆ ಹೀಗೆ ಮಾಡಿದ್ದು, ಈ ಕಾರಣಕ್ಕೆ ಗುರು ಹೀಗೆ ಹೇಳಿದ್ದು ಎಂದು ಅರ್ಥವಾಗುತ್ತದೆ. 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತೈದನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||