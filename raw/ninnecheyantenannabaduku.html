<p>ನಿನ್ನಿಚ್ಛೆಯಂತೆ ನಮ್ಮ ಬದುಕ ನೆಡೆಸು ಗುರುವೇ</p>
<p>ನಿನ್ನಿಷ್ಟದಂತೆ ನಮ್ಮ ನುಡಿಯ ನುಡಿಸು ಗುರುವೇ |<br>
ಗುರುವೇ ಗುರುವೇ ವೆಂಕಟಾರ್ಜುನ ಗುರುವೇ....</p>
<p>ಮನದಲ್ಲಿ ಸ್ಥಿರನಾಗಿ ನೀ ನೆಲೆಸು ಗುರುವೇ<br>
ಮನೆಯಲ್ಲಿ ಘನವಾಗಿ ಪೂಜಿಸುವೆ ಗುರುವೇ<br>
ಜ್ಞಾನದಾ ಜ್ಯೋತಿಯ ಬೆಳಕನೀಡು ಗುರುವೇ<br>
ಕತ್ತಲೆಯ ಅಜ್ಞಾನ ದೂರಮಾಡು ಗುರುವೇ<br>
ಒಳಿತೆಂಬ ದಾರಿಯನು ನೀ ತೋರಿಸು ಗುರುವೇ<br>
ಕೆಡುಕನ್ನು ಚಿತ್ತದಿಂ ದೂರಮಾಡು ಗುರುವೇ || ೧ ||</p>
<p>ಪದಪೂಜೆ ಭಾಗ್ಯವ ನೀ ನೀಡು ಗುರುವೇ<br>
ಪಾದಸೇವೆಯ ಸದಾ ಕರುಣಿಸೆನ್ನ ಗುರುವೇ<br>
ನಿನ್ನಯಾ ಪದಧೂಳಿ ಹರಡಲೆಲ್ಲೆಡೆ ಗುರುವೇ<br>
ಚಿನ್ಮೂರ್ತಿಯಲಿ ನಮ್ಮ ಮನವ ನಿಲಿಸು ಗುರುವೇ<br>
ಗುರಿ ತೋರೋ ಗುರುವಾಗಿ ಸಲಹೆನ್ನ ಗುರುವೇ<br>
ಆತ್ಮಬಂಧು ನೀನಾಗಿ ಕೈಹಿಡಿಯೋ ಗುರುವೇ || ೨ ||</p>
<p>ಜ್ಞಾನದಾ ಹಾದಿಯಲಿ ಮುನ್ನೆಡೆಸು ಗುರುವೇ<br>
ಕರ್ಮದಾ ತತ್ತ್ವವನು ನೀ ತೋರಿಸು ಗುರುವೇ<br>
ಭಕ್ತಿಯ ಮರ್ಮವನು ನೀ ಕಲಿಸು ಗುರುವೇ<br>
ಸತ್ಯದ ಮಾರ್ಗದಲಿ ನೀನೆಡೆಸು ಗುರುವೇ<br>
ಜೀವಾತ್ಮ ಅದ್ವೈತ ನೀ ತೋರು ಗುರುವೇ<br>
ಪ್ರಜ್ಞಾನ ಬ್ರಹ್ಮನ ಅರಿವು ಮೂಡಿಸು ಗುರುವೇ || ೩ ||</p>
<p>ಸ್ನೇಹದಾ ತೈಲವನು ನಾ ತುಂಬಿಹೆ ಗುರುವೇ<br>
ಅಹಂಭಾವದ ಬತ್ತಿಯ ನೀ ಸುಟ್ಟುಬಿಡು ಗುರುವೇ<br>
ತನುವೆಂಬ ಹಣತೆಯ ನೀ ಬೆಳಗು ಗುರುವೇ<br>
ತಾದಾತ್ಮ್ಮ ಭಾವದ ಜ್ಯೋತಿ ಉರಿಯಲಿ ಗುರುವೇ<br>
ಮನಸಿನ ಬಿಂಬದ ದೈವ ಪ್ರಕಾಶಿಸು ಗುರುವೇ<br>
ಎಲ್ಲರಾತ್ಮದಲಿ ನೀ ಕಂಗೊಳಿಸು ಗುರುವೇ|| ೪ ||</p>
<p>ರಾಗ ನೀ ತಾಳ ನೀ ಭಾವ ನೀ ಗುರುವೆ<br>
ಶಾಂತಿ ನೀ ಕಾಂತಿ ನೀ ಜ್ಯೋತಿ ನೀ ಗುರುವೇ<br>
ತಾಯಿ ನೀ ತಂದೆ ನೀ ಬಂಧು ನೀ ಗುರುವೇ<br>
ಚಿತ್ ಶಕ್ತಿ ಚಿತ್ ಜ್ಯೋತಿ ಚಿದಾನಂದ  ಗುರುವೇ<br>
ಪ್ರಾಣ ನೀ ತ್ರಾಣ ನೀ ಸಗುಣ ನೀ ಗುರುವೇ<br>
ದೂತ ಅವದೂತ ನೀ ಶಿವದೂತ ಗುರುವೇ || ೫ ||</p>