||ಗುರುಪ್ರವೇಶ||

	ಅಂದು ಗುರುಗಳ ಮನೆಯಲ್ಲಿ ಅಷ್ಟಾಗಿ ಭಕ್ತರು ಇರಲಿಲ್ಲ. ಮೈಸೂರಿನ ಓರ್ವ ಗುರುಭಕ್ತ ಕುಟುಂಬದವರು ಗುರುಗಳ ದರ್ಶನಕ್ಕೆಂದು ಹೋಗಿದ್ದರು. ಗುರು ಭಕ್ತೆಯು ವೆಂಕಟಾಚಲ ಅವಧೂತರ ಸಂಸ್ಕೃತ ಗೀತೆಯನ್ನು ರಚಿಸಿ ತಂದಿದ್ದಳು. ಗುರುಗಳು ಅದನ್ನು ಹಾಡಿ ಎಂದರು. ಆಕೆಯ ಪತಿಯ ಹಾಡುವಾಗ ನೀನು ಹೇಳಮ್ಮ ಎಂದು ಹೇಳಿ ಹಾಡು ಮುಗಿಯುವಷ್ಟೂ ಹೊತ್ತು ಭಾವ ಸಮಾಧಿಯಲ್ಲಿ ಕುಳಿತಿದ್ದರು. ಗುರುನಾಥರ ಮುಂದೆ ಹಾಡುತ್ತಿದ್ದೇವೆ ಎಂಬ ಭಾವನೆಯಿಂದ ಆ ದಂಪತಿಗಳು ಭಕ್ತಿಭಾವ ಪರವಶತೆಯಿಂದ ಹಾಡಿದರು. ಗುರುಗಳು ನಸುನಕ್ಕು ಅನುಗ್ರಹಿಸಿದರು. ಅಂದು ಗುರುಗಳು ಮನೆ ಕಟ್ಟುವ ವಿಷಯ ಮಾತನಾಡುತ್ತಿದ್ದರು. ಮೇಲೆ ಮನೆ ಕಟ್ಟುತ್ತಾರೆ ಅಂತೆಲ್ಲ ಮಾತನಾಡುತ್ತಿದ್ದರು. ಸ್ವಲ್ಪ ದಿನದ ನಂತರ ಆ ಗುರುಭಕ್ತ ದಂಪತಿಗಳಿಗೆ ಮನೆ ಕಟ್ಟುವ ವಿಷಯ ತಮಗೆ ಹೇಳಿದ್ದು ಎಂದು ಅರ್ಥವಾಗಿತ್ತು. 
	
	ಆ ಕುಟುಂಬದವರು ಮನೆಯ ಮೇಲೆ ಮನೆ ಕಟ್ಟುವ ನಿರ್ಧಾರಕ್ಕೆ ಬಂದರು. ಅವತ್ತು ಅವರು ಮಾತನಾಡಿದ ವಿಷಯ ಅರ್ಥವಾಗಿ ಇದಕ್ಕೆ ಗುರುಗಳ ಸಮ್ಮತಿ ಇದೆಯೆಂದೇ ತಿಳಿದರು. ಗುರುಕರುಣೆ ಎಂದರೆ ಇದೇ ಎಂದು ಹೇಳಬಹುದು. ಸುಲಭಕ್ಕೆ ಒಪ್ಪದ ಆ ಭಕ್ತನ ತಂದೆಯವರು ಮಗನ ಎಲ್ಲಾ ನಿರ್ಧಾರಗಳನ್ನು ಒಪ್ಪಿದರು. ಗುರುಗಳ ಮನೆಗೆ ಹೋಗಿ ಮನೆಗೆ ಬಾಗಿಲು ಇಡುವ ದಿನ ಅವರ ಆಶೀರ್ವಾದಪೂರ್ವಕವಾಗಿ ಅವರಿಂದ ಅಕ್ಷತೆಯನ್ನು ಸ್ವೀಕರಿಸಿ ಬಂದರು. 2017ನೇ ಆಗಸ್ಟ್ 28ರಂದು ಅಕ್ಷತೆಯನ್ನು ಹಾಕಿ ಪೂಜಿಸಿ ಗುರುವರರನ್ನು ನಮಿಸಿ ಬಾಗಿಲು ಇಟ್ಟರು. ನಂತರ ಮುಂದಿನ ಕೆಲಸಗಳೆಲ್ಲವೂ ಅವರ ಅನುಗ್ರಹದಿಂದ ಉತ್ತಮವಾಗಿಯೇ ಸಾಗುತ್ತಿತ್ತು. ಮರಳಿನ ಸಮಸ್ಯೆಯಾಯಿತು. ಗುರುಗಳು ಒಮ್ಮೆಯ ತಮ್ಮ ದರ್ಶನದ ಸಮಯದಲ್ಲಿ ಮರಳಿನ ಸಮಸ್ಯೆಯಾಗಿದೆ ಎಂದು ಹೇಳಿದರು. ಹಾಗೆಯೇ ಅದನ್ನು ನಿವಾರಿಸಿದರು. ಹೆಜ್ಜೆಹೆಜ್ಜೆಗೂ ಅವರು ಜೊತೆಯಾಗಿ ನಿಂತು ಆ ಭಕ್ತನಿಗೆ ಮನೆ ಕಟ್ಟಲು ಅನುಗ್ರಹಿಸಿದರು. ಮನೆಕೆಲಸ ಪೂರ್ಣವಾಯಿತು. ಗುರುಪ್ರವೇಶದ ದಿನಾಂಕಕ್ಕಾಗಿ ಗುರುಗಳನ್ನು ಪ್ರಾರ್ಥಿಸಿದರು. ಜನವರಿ 8, 2018 ರಂದು ಗುರುಪ್ರವೇಶಕ್ಕೆ ಅನುಮತಿಯನ್ನು ಕೇಳಿದರು. ಗುರುಗಳು ಮಾಡಿ ಎಂದು ಆಶೀರ್ವದಿಸಿದರು. ಕೋತಿಗಳ ಕಾಟ ತುಂಬಾ ನಿಮ್ಮ ಮನೆಯ ಹತ್ತಿರ ಎಂದರು. ಆಗ ಅವರೇ ಅರ್ಥವಾಗಲಿಲ್ಲವೆ, ನಿಮ್ಮ ಮನೆಯ ಗುರುಪ್ರವೇಶದ ದಿನ ಕೋತಿಗಳು ಬರುತ್ತವೆ, ಅದಕ್ಕೆ ತಿನ್ನಲು ಏನಾದರೂ ನೀಡಿ. ಎಂದರು. ಆಗ ಅರ್ಥವಾದ ಅವರು ನಮಸ್ಕರಿಸಿ ಹೊರಟರು. 
	
	ಜನವರಿ 8, 2017 ನೇ ದಿನ ಆ ಕುಟುಂಬದವರು ಕಾತರದಿಂದ ಕಾಯುತ್ತಿದ್ದ ಗುರುವಿನ ಆಗಮನದ ದಿನ. ಆ ಗುರುಭಕ್ತ ದಂಪತಿಗಳು ಸತ್ಯನಾರಾಯಣ ಪೂಜೆಯನ್ನು ಭಕ್ತಿಭಾವದಿಂದ ಮಾಡಿದರು. ನಿಮಿಷ ನಿಮಿಷಕ್ಕೂ ಅವರ ಮನಸ್ಸು ಗುರುವಿನ ಆಗಮನವನ್ನೇ ಕಾಯುತ್ತಿತ್ತು. ಸತ್ಯನಾರಾಯಣ ಸ್ವಾಮಿಗೆ ನೈವೇದ್ಯ ಮಂಗಳಾರತಿಗಳು ಆದವು. ಪೂಜೆ ಸಂಪನ್ನವಾಯಿತು. ಆಗ ಹೊರಗೆ ಏನೋ ಶಬ್ದ. ಆಡುತ್ತಿದ್ದ ಮಕ್ಕಳು ಕೋತಿ ಬಂದಿದೆ ಎಂದು ಕೂಗಿದರು. ಗುರುಗಳು ಹೇಳಿದುದನ್ನು ನೆನೆದ ಗುರುಭಕ್ತೆ ಸಂಭ್ರಮ ಭಕ್ತಿಯಿಂದ ಸತ್ಯನಾರಾಯಣ ಸ್ವಾಮಿಗೆ ನೈವೇದ್ಯ ಮಾಡಿದ್ದ ಬಾಳೆಹಣ್ಣನ್ನು ಬಂದಿದ್ದ ಕೋತಿಗೆ ಕೊಟ್ಟರು. ಆಮೇಲೆ ಬಂದ ಇನ್ನೊಂದು ಕೋತಿಗೂ ಬಾಳೆಹಣ್ಣನ್ನು ಕೊಟ್ಟಳು. ಎರಡು ಬಾಳೆಹಣ್ಣು ತಿಂದ ನಂತರ ಇನ್ನು ತುಂಬಾ ಕೋತಿಗಳು ಅವರ ಮನೆಯ ಶಾಮಿಯಾನದ ಮೇಲೆ ಶಬ್ದಮಾಡುತ್ತಾ ಓಡಾಡಿದವು. ಹಣ್ಣು ತಿಂದ ಕೋತಿ ಹೊರಟಿತು. ಗುರುನಾಥರು ಈ ರೀತಿ ಬಂದು ದರ್ಶನ ಕೊಟ್ಟರೆಂದು ಅವರೆಲ್ಲ ಆ ಕೋತಿಗಳಿಗೆ ಕೈಮುಗಿದರು. 
	
	ಸುಮಂಗಲಿಯರಿಗೆ ಹೂವೀಳ್ಯದ ಕಾರ್ಯಕ್ರಮವಾಗುತ್ತಿದ್ದಾಗ ಗುರುಗಳು ದಯಮಾಡಿಸಿದರು. ಅರ್ತರ ಮನೆಗೆ ಬಂದ ದತ್ತನಂತೆ ಸುಮಾರ್ಗ ತೋರುವ ಶಂಕರನಂತೆ, ಭಕ್ತರ ಮನವರಿತ ಗುರುನಾಥರಂತೆ ಗುರುಗಳೇ ದಯಮಾಡಿಸಿದರು. ಸತ್ಯನಾರಾಯಣ ಸ್ವಾಮಿಗೆ ಕೈಮುಗಿದು ಪ್ರಾರ್ಥಿಸಿದರು. ನಂತರ ಮಂದಸ್ಮಿತ ವದನರಾಗಿ ಆಸೀನರಾದರು. ಆ ಕುಟುಂಬದವರು ಭಕ್ತಿಯಿಂದ" ಗುರುಬಂದ ಹರ ಬಂದ ಶಿವ ಬಂದ ಮನೆಗೆ"ಎಂಬ ಗೀತೆಯನ್ನು ಹಾಡಿದರು. ಪಾದಪೂಜೆಯನ್ನು ಮಾಡಬೇಕೆಂಬ ಆ ಭಕ್ತೆಯ ಮನದಾಸೆಯನ್ನು ಅರಿತ ಗುರುಗಳು ಅಲ್ಲಿ ಬಂದಿದ್ದ ಒಬ್ಬ ಮುತ್ತೈದೆಯನ್ನು ತೋರಿಸಿ " ಇವರಿಗೆ ಪಾದಪೂಜೆ ಮಾಡಮ್ಮ"ಎಂದರು. ಅವರು ದೇವಿಯ ಪೂಜೆಯನ್ನು ಅತ್ಯಂತ ಶ್ರದ್ಧೆ ಭಕ್ತಿಯಿಂದ ಮಾಡುತ್ತಿದ್ದರು. ಗುರು ವಾಕ್ಯದಂತೆ ತಕ್ಷಣವೇ ಆಕೆಗೆ ಪಾದಪೂಜೆಯನ್ನು ಮಾಡಿದರು. 
	
	ದತ್ತ ಪಾರಾಯಣ ಮಾಡುತ್ತಿದ್ದ ಗುರುಗಳು ಅವರ ಮನೆಯಲ್ಲಿ ಏನೂ ತಿನ್ನಲಿಲ್ಲ. ಕಾಫಿಯನ್ನು ಕುಡಿದರು. ನಂತರ ಆ ಮನೆಯ ಮೇಲೆ ಕಟ್ಟಿದ ನೂತನ ಮನೆಗೆ ಹೊರಟರು. ಆಗ ಆಶ್ಚರ್ಯದ ಘಟನೆಯೊಂದು ನಡೆಯಿತು. ಮನೆಗೆ ಗುರುನಾಥ ಅಂತ ಬೋರ್ಡ್ ಮಾಡಿಸಿಕೊಂಡು ತೋರಣದ ಮಧ್ಯೆ ಕಟ್ಟಿದ್ದರು. ಗುರುಗಳು ಮನೆಯ ಬಾಗಿಲಿನ ಮುಂದೆ ನಿಂತಾಗ ಗುರುನಾಥ ಎಂಬ ಬೋರ್ಡ್ ಕಾಣಲೇ ಇಲ್ಲ. ಎಲ್ಲಿ ಹೋಯಿತು ಎಂದು ನೋಡಿದರೆ ಪವಾಡ ಸದೃಶ್ಯವಾಗಿ ಅವರ ಕಾಲಿನ ಕೆಳಗೆ ಉಲ್ಟವಾಗಿ ಬಿದ್ದಿತ್ತು. . . . ಗುರುಗಳೇ ಗುರುನಾಥ ಎಂಬ ಬೋರ್ಡ್ ತೆಗೆದುಕೊಂಡು ತೋರಣದ ಮಧ್ಯೆ ಇಟ್ಟು " ಸದ್ಗುರುನಾಥ ಮಹಾರಾಜ್ ಕೀ ಜೈ" ಎಂಬ ಘೋಷಣೆ ಮಾಡುತ್ತಾ ಮನೆಯನ್ನು ಪ್ರವೇಶಿಸಿದಾಗ ಆ ಕುಟುಂಬದವರಿಗೆ ಆದ ಸಂತೋಷ ಅಷ್ಟಿಷ್ಟಲ್ಲ. ಗುರುವಿನ ಆಗಮನ. . . . ಅವರ ಪಾದ ಸ್ಪರ್ಶವೇ ಗುರು ಪ್ರವೇಶ. . . ಎಂದು ಅಚಲವಾಗಿ ನಂಬಿದ್ದರು ಅವರು. ಅದರಂತೆ ಗುರುಗಳು ಆಗಮಿಸಿ ಭಕ್ತರ ಮನವನ್ನು ಅರಿತು ಆಶೀರ್ವದಿಸಿದರು. 
	
	ಗುರುನಾಥರ ಫೋಟೋ ಕೊಡ್ತೀನಿ ಅದನ್ನು ಇಲ್ಲಿ ಹಾಕಿ ಎಂದು ಹೇಳಿದರು. ಆಸೀನರಾದ ಗುರುಗಳು, "ದೈವವನ್ನು ಬಿಡಬೇಡಿ, ಗುರು ವಾಕ್ಯವನ್ನು ನಂಬಿ, ನಿಷ್ಠೆಯಿಂದ ಗುರುಗಳ ಅನುಗ್ರಹವನ್ನು ಪಡೆಯಬೇಕು" ಎಂದು ಆಶೀರ್ವಚನವನ್ನು ನುಡಿದರು. ಕಡಿಮೆ ಖರ್ಚಿನಿಂದ ವಿಶೇಷವಾಗಿ ಕಟ್ಟಿರುವ ಮನೆಯನ್ನು ನೋಡಿ ತುಂಬಾ ಚನ್ನಾಗಿ ಕಟ್ಟಿದ್ದೀರಿ ಎಂದು ಸಂತೋಷ ವ್ಯಕ್ತಪಡಿಸಿದರು. ಬಂದಿದ್ದ ಬಂಧು ವರ್ಗದವರಿಗೆಲ್ಲಾ ಆಶೀರ್ವದಿಸಿದರು. ಗುರುಗಳಿದ್ದ ಪ್ರತಿಯೊಂದು ಕ್ಷಣವೂ ಅನಿರ್ವಚನೀಯ. ಅದು ಹೃದಯಕ್ಕೆ ವೇದ್ಯ ಆಗುವಂತಹುದು. ಗುರುಗಳು ಗುರುಭಕ್ತನ ತಂದೆಯವರ ಬಳಿಗೆ ಹೋಗಿ ಹಣ್ಣನ್ನು ಕೊಟ್ಟು ಆಶೀರ್ವದಿಸಿದರು. ಆ ಕುಟುಂಬದವರು ಕೋತಿಗಳು ಬಂದಿದ್ದ ವಿಷಯವನ್ನು ತಿಳಿಸಿ ಅದರ ಫೋಟೋ ತೋರಿಸಿದರು. ಕೆಲ ಸಮಯದ ನಂತರ ಗುರುಗಳು ಹೊರಟರು. ಅಬ್ಬಾ. . . . ಮನೆ ಕಟ್ಟುತ್ತೇನೆ ಎಂದು ತಿಳಿಸಿ, ಅದಕ್ಕೆ ಆಶೀರ್ವದಿಸಿ, ಹೆಜ್ಜೆಹೆಜ್ಜೆಗೂ ಜೊತೆಗಿದ್ದು ಸಮಸ್ಯೆಗಳನ್ನು ಪರಿಹರಿಸಿ ಆ ಕುಟುಂಬಕ್ಕೆ ದಾರಿದೀಪವಾದರು ಗುರುಗಳು. 
	
	ಅವರ ಮನೆಯ ಗುರು ಪ್ರವೇಶವಾಗಿ ಮೂರು ದಿನಗಳಾಗಿತ್ತು. ದತ್ತ ಜಯಂತಿಯ ಹಿಂದಿನ ದಿನ. ಎಂದೂ ಇಲ್ಲದ ಧಾರಾಕಾರವಾದ ಮಳೆ ಬರುತ್ತಿತ್ತು. ಗುರುಭಕ್ತೆ ದತ್ತಸಪ್ತಾಹವನ್ನು ಗುರುಗಳ ಅಣತಿಯಂತೆ ಮಾಡುತ್ತಿದ್ದರು. ಅವರು ಹೊಸ ಮನೆಯ ಹಾಲಿನಲ್ಲಿ ಮಲಗಿದ್ದರು. ಅವರ ಹೊಸ ಮನೆಗೆ ಹೊದಿಸಿದ್ದ ಶೀಟ್ ಸರಿಯಾಗಿರಲಿಲ್ಲ. ಅದರಿಂದ ನೀರು ಮನೆಯ ಒಳಗೆ ಬರಲು ಶುರುವಾಯಿತು. ಆ ಗುರುಭಕ್ತ ಅಂತಹ ಮಳೆಯಲ್ಲಿಯೂ ಮೇಲೆ ಹತ್ತಿ ಏನಾಗಿದೆ ಎಂದು ಪರಿಶೀಲಿಸಿದರು. ತಾತ್ಕಾಲಿಕವಾಗಿ ಅದಕ್ಕೆ ಬೇಕಾದ ವ್ಯವಸ್ಥೆಯನ್ನು ಮಾಡಿದರು. ಆದರೂ ನೀರು ಸೋರುವುದು ನಿಲ್ಲಲಿಲ್ಲ. ಅಸಹಾಯಕ ಪರಿಸ್ಥಿತಿ ನಿರ್ಮಾಣವಾಯಿತು. ಗುರುಗಳ ಆಶೀರ್ವಾದದಿಂದ ಕಟ್ಟಿರುವ ತಮ್ಮ ಕನಸಿನ ಮನೆ ಹೀಗಾಯಿತಲ್ಲ ಎಂದು ಮರುಗುತ್ತಾ ರಾತ್ರಿ ಕಳೆದರು. 
	
	ಬೆಳಗಾಯಿತು. ಗುರುಚರಿತ್ರೆ ಸಪ್ತಾಹದ ಮಂಗಳ ಅಂದು. ಮನೆಯಲ್ಲೂ ನೀರು, ಕಣ್ಣಲ್ಲೂ ನೀರು. ದತ್ತ ಜಯಂತಿ ಕಾರ್ಯಕ್ರಮಕ್ಕೆ ಹೋಗಬೇಕಾಗಿತ್ತು. ದಿಕ್ಕೇ ತೋಚದೆ ಆ ದಂಪತಿಗಳು ನೋವಿನಿಂದಲೇ ಮನೆಯನ್ನು ಶುಚಿ ಮಾಡಿದರು. ದತ್ತ ಜಯಂತಿಯಂದು ಮಂಗಳದಿನದ ಅಧ್ಯಾಯವನ್ನು ಓದಿ ನೈವೇದ್ಯ ಸಮರ್ಪಿಸಿದರು. ಗುರು ಭಿಕ್ಷೆ ಕೊಟ್ಟಮೇಲೆ ಫಲಾಹಾರ ಮಾಡುವುದೆಂದು ದತ್ತ ಜಯಂತಿ ಕಾರ್ಯಕ್ರಮಕ್ಕೆ ಹೊರಟರು. ಗುರುಗಳನ್ನು ಕಂಡೊಡನೆ ಗುರುಭಿಕ್ಷೆ ಇತ್ತು ನಮಸ್ಕರಿಸಿ ಪಾರಾಯಣವನ್ನು ಸಂಪನ್ನಗೊಳಿಸಿದರು ಗುರುಭಕ್ತೆ. ಗುರುಗಳು ನಿಮ್ಮ ಮನೆಯ ನೀರು ನಿಲ್ಲಿಸುವ ಜವಾಬ್ದಾರಿ ನನ್ನದಮ್ಮ. . ಎಂದು ಹೇಳಿದರು. ನಂತರದ ದಿನಗಳಲ್ಲಿ ಆ ಮನೆಗೆ ಸೂರನ್ನು ಸರಿಮಾಡುವ ವ್ಯಕ್ತಿಯೊಬ್ಬನು ಬಂದನು. ಮಾತುಕತೆಯಾದ ಮೇಲೆ ಅವರ ಹೆಸರನ್ನು ಕೇಳಿದಾಗ ಅವರ ಹೆಸರು ಕೂಡ ಅರ್ಜುನ್ ಎಂದು ತಿಳಿಯಿತು. ಆಗ ಗುರುಗಳು ಹೇಳಿದ ನಿಮ್ಮ ಮನೆಯ ನೀರು ನಿಲ್ಲಿಸುವ ಜವಾಬ್ದಾರಿ ನನ್ನದಮ್ಮ ಎನ್ನುವ ಮಾತು ನೆನಪಾಯಿತು. ಅಬ್ಬ. . . ಗುರುಕಾರುಣ್ಯವೇ. . . . . 
	
	ಅಡಿಗಡಿಗೂ ಪೊರೆವ, ತಿದ್ದುವ, ಅಹಂಕಾರವನ್ನು ಅಳಿಸುವ, ಶರಣಾಗತಿಯನ್ನು ಬೋಧಿಸುವ ಗುರುಗಳ ಅನುಗ್ರಹದ ರೀತಿಯು ಅನಿರ್ವಚನೀಯ. ಅನುಭವೈಕವೇದ್ಯ. ಸದ್ಗುರು ದೊರೆವುದು ದುರ್ಲಭವು. ದೊರೆತರೆ ಜನ್ಮ ಪಾವನವು. . ಗುರುವರು ಮಾಡಿದ ಉಪಕಾರವನ್ನು, ಅನುಭೂತಿಯನ್ನು ಮರೆಯುವುದಾದರೂ ಹೇಗೆ ಸಾಧ್ಯ. ಅವರ ದಿವ್ಯ ಕಟಾಕ್ಷವು ಜನ್ಮಜನ್ಮಗಳ ಪುಣ್ಯ ವಿಶೇಷ. 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ಮೂರನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||