|| ನಿನಗೊಂದು ಕೆಲಸ ಸಿಕ್ಕರೆ ಸಾಕಲ್ವಾ ||

ಆರ್ತಸಂಕಟವಾರಕಂ ವಾಂಛಿತಾರ್ಥಪ್ರದಾಯಕಮ್ |
ರಂಗಲಕ್ಷ್ಮೀಸುತಂ ವಂದೇ ಅರ್ಜುನಪಾದಪಂಕಜಮ್ ||

	"ಅಂದು 27-8-2016 ನೇ ದಿನ. ಮೈಸೂರುವಾಸಿಗಳಾದ ತಂದೆ ಹಾಗೂ ಮಗ ಗುರುಗಳ ದರ್ಶನಕ್ಕಾಗಿ ಹೋಗಿದ್ದರು. ಕೈಯಲ್ಲಿದ್ದ ಕನಕಾಂಬರ ಹೂವನ್ನು ಹಾಲಿನಲ್ಲಿದ್ದ ಬಾಬಾರ ಮೂರ್ತಿಗೆ ಅರ್ಪಿಸಿ ಕುಳಿತಿದ್ದರು. ಗುರುಗಳು ಆ ಯುವಕನನ್ನು ನೋಡದೇನೇ " ನಿನಗೊಂದು ಕೆಲಸ ಆದರೆ ಸಾಕಲ್ವಾ" ಎಂದರು. ಆ ಯುವಭಕ್ತನಿಗಂತೂ ರೋಮಾಂಚನವಾಯಿತು. ಅವರ ಮನದಲ್ಲಿ "ಗುರುಗಳು ಈ ಹಿಂದೆ ನನ್ನನ್ನೆಂದೂ ನೋಡಿಲ್ಲ. ನಾನೇನೂ ಕೇಳಲಿಲ್ಲ. ಆದರೂ ಎಷ್ಟು ನಿಖರವಾಗಿ ಹೇಳಿದರಲ್ಲ" ಎಂದು ಚಿಂತಿಸುತ್ತಾ ಕುಳಿತರು. ನಂತರ ಸ್ವಲ್ಪ ಹೊತ್ತಿನ ನಂತರ ಗುರುಗಳ ದರ್ಶನ ಮಾಡಲು ಒಳಗೆ ಹೋದಾಗ, ಗುರುಗಳು ಶ್ರೀ ರಾಘವೇಂದ್ರಸ್ವಾಮಿಗಳ ಭಕ್ತರು ಬಂದಿದ್ದಾರೆ. "ಎಂದು ಹೇಳಿ ಇನ್ನೂ ಚಕಿತಗೊಳಿಸಿದರು. ಆ ಭಕ್ತರು ಹುಟ್ಟಿದುದು ಗುರುರಾಘವೇಂದ್ರಸ್ವಾಮಿಗಳ ಮಧ್ಯಾರಾದನೆಯ ದಿನ. ಮತ್ತು ಆ ಕುಟುಂಬದ ಎಲ್ಲ ಸದಸ್ಯರು ರಾಘವೇಂದ್ರರ ಪರಮಭಕ್ತರಾಗಿದ್ದರು. 
	
	ಮತ್ತೆ ಮಾತು ಮುಂದುವರೆಸುತ್ತಾ ಗುರುಗಳು "ನಿಮ್ಮ ಅಮ್ಮನವರಿಗೆ ಮಂಡಿನೋವು ಹೇಗಿದೆ" ಎಂದರು. ನಿಜವಾಗಿ ಆ ಯುವಭಕ್ತನ ಅಮ್ಮನಿಗೆ ಒಂದುವಾರದಿಂದ ಮಂಡಿನೋವು ಇತ್ತು. "ಮತ್ತೆ ನಿಮ್ಮ ಪಕ್ಕದ ಮನೆಯ ಮಗುವಿನ ಆರೋಗ್ಯ ಹೇಗಿದೆ"ಎಂದರು. ಇವರಿಗಂತೂ ಆ ಮಗುವಿನ ಆರೋಗ್ಯ ಸರಿಯಿಲ್ಲವೆಂಬ ವಿಷಯವೇ ಗೊತ್ತಿರಲಿಲ್ಲ. ನಂತರ ವಿಚಾರಿಸಿದಾಗ ಗುರುಗಳು ಹೇಳಿದ ವಿಷಯ ಸತ್ಯವಾಗಿತ್ತು. 
	ನಂತರ ಆ ಭಕ್ತರ ಮನೆಯ ದೇವರಗೂಡಲ್ಲಿ ಒಂದು ತಟ್ಟೆಯ ಮೇಲೆ ಅಂಬೆಗಾಲು ಕೃಷ್ಣ ಹಾಗೂ ಲಕ್ಷಿಯ ವಿಗ್ರಹ ಇಟ್ಟಿದ್ದರು. ಈ ವಿಷಯಗಳನ್ನು ಗುರುಗಳು ಆ ಭಕ್ತರಿಗೆ ತಿಳಿಸಿದರು. ಮತ್ತು ಇನ್ನೂ ಕೆಲವು ಅವರ ಜೀವನದಲ್ಲಿ ನಡೆದ ಕೆಲ ಸತ್ಯಸಂಗತಿಗಳನ್ನು ತಿಳಿಸಿದರು. ತಂದಂತಹ ಹಣ್ಣನ್ನು ಅಲ್ಲಿನ ಭಕ್ತರಿಗೆ ಹಂಚಿಸಿದರು. ಈಗ ಈ ಗುರುಭಕ್ತರ ಕುಟುಂಬವೇ ಗುರುಸೇವೆಗೆ ಕಂಕಣಬದ್ಧವಾಗಿದೆ. ಈ ಕುಟುಂಬದವರ ಗುರುಭಕ್ತಿ ಗುರುನಿಷ್ಠೆ ಅನುಪಮವಾದುದು. 
	2017 ಮಾರ್ಚ್ ತಿಂಗಳ ಒಂದು ಘಟನೆ. ಯುವ ಗುರುಭಕ್ತರು ತಮ್ಮ ಸ್ಪರ್ಧಾತ್ಮಕ ಪರೀಕ್ಷೆಯ ಪರೀಕ್ಷಾಪತ್ರವನ್ನು ಗುರುಗಳ ಆಶೀರ್ವಾದಕ್ಕಾಗಿ ತಂದಿದ್ದರು. ಗುರುಗಳು ಆ ಪರೀಕ್ಷಾಪತ್ರವನ್ನು ಮುಟ್ಟಿ ಅರಿಸಿನ ಕುಂಕುಮದಿಂದ ಪೂಜಿಸಿ ಯುವಭಕ್ತನಿಗೆ ಹೇಳಿದರು, "ನೋಡಯ್ಯಾ, ನಿನ್ನ ಪರೀಕ್ಷೆಗೆ ಬರುವ ಪರಿವೀಕ್ಷಕರ ಹೆಸರು ಶಿವನ ಹೆಸರಾಗಿರುತ್ತದೆ. ಬಂದ ಮೇಲೆ ತಿಳಿಸು. "ಎಂದರು. ಯಾವ ಪರೀಕ್ಷೆ, ಎಲ್ಲಿ ನಡೆಯುವುದು ಎಂಬ ವಿಷಯವನ್ನೇ ಗುರುಗಳಿಗೆ ಹೇಳಿರಲಿಲ್ಲ. ಆದರೂ ಅವರು ಸಂವೀಕ್ಷಕರ ಹೆಸರು ಹೇಳಿದುದು ಅವರಿಗೆ ಅಚ್ಚರಿ ತಂದಿತ್ತು. ಪರೀಕ್ಷೆಯ ದಿನ ಸಂವೀಕ್ಷಕರ ಗುರುತಿನ ಪತ್ರದಲ್ಲಿ ಅವರ ಹೆಸರು "ಶಂಕರ್ " ಎಂಬ ಹೆಸರಿತ್ತು. " ಈಶ್ವರನ ಹೆಸರಿನ ಸಂವೀಕ್ಷಕರು ಬರುತ್ತಾರೆಂಬ ಗುರುಗಳ ಮಾತನ್ನು ನೆನೆದು ಆ ಭಕ್ತರು ಮನದಲ್ಲಿಯೇ ಗುರುವನ್ನು ನೆನೆದು ನಮಿಸಿದರು. 
  	
ಗುರುದೃಷ್ಟಿಗೆ ಬೀಳದ ವಿಷಯವಾವುದಿದೆ. . 

	ಆ ಭಕ್ತರ ಚಿಕ್ಕಮ್ಮ ತುಂಬಾ ದಿನಗಳಿಂದ ಬೆಲಗೂರಿಗೆ ಹೋಗಿ ಆಂಜನೇಯನನ್ನು ಹಾಗೂ ಆಂಜನೆಯಸ್ವರೂಪಿಯಾದ ಗುರುಗಳ ದರ್ಶನ ಮಾಡಬೇಕೆಂದು ಬಯಸಿದ್ದರು. ಹೋದರೆ ಇಷ್ಟು ಕಾಣಿಕೆ ಹಾಕುತ್ತೇನೆಂದು ಮನದಲ್ಲಿ ಅಂದುಕೊಂಡಿದ್ದರು. ಅಂದು ಗುರುವಾರ. ಗುರುಗಳು ಸಾಯಿನಾಥರ, ಗುರುನಾಥರ ಹಾಗೂ ಅಲ್ಲಿರುವ ಗುರುವೃಂದಕ್ಕೆ ಆರತಿಮಾಡಿದರು. ನಂತರ ಆಶೀರ್ವಾದಕ್ಕಾಗಿ ಒಳಗೆ ಹೋದಾಗ ಈ ಭಕ್ತೆಯು ಗುರುಗಳಿಗೆ ನಮಸ್ಕರಿಸಿದರು. ಗುರುಗಳು ಅವರಿಗೆ " ನೀವು ಬೆಳಗೂರಿನ ದೇವಸ್ಥಾನಕ್ಕೆ ಹೋಗಬೇಕೆಂದಿರಲ್ಲವೇ., ಇಷ್ಟು ಕಾಣಿಕೆಯನ್ನು ಇಲ್ಲೇ ಬಾಬಾರ ಪಾದಕ್ಕೆ ಸಮರ್ಪಿಸಿ "ಎಂದರು. ಚಕಿತರಾದ ಅವರು ಮನದಲ್ಲೇ" ಅಬ್ಬಾ, ನಾನು ಬೆಳಗೂರಿಗೆ ಹೋಗುವುದಾಗಲಿ ಆಂಜನೇಯನಿಗೆ ಇಷ್ಟು ಕಾಣಿಕೆಯನ್ನು ಅರ್ಪಿಸಬೇಬೆಂಬ ಮನೋಭಿಲಾಷೆ ಇವರಿಗೆ ಹೇಗೆ ಗೊತ್ತಾಯಿತು, ಎಂದು ಚಿಂತಿಸುತ್ತಾ, ಗುರುಗಳು ಹೇಳಿದ ಹಾಗೆ ಬಾಬಾರಿಗೆ ನಮಸ್ಕರಿಸಿ ಕಾಣಿಕೆಯನ್ನು ಅರ್ಪಿಸಿದರು. 
	ಭಕ್ತರ ಮನವನ್ನು ಅರಿತವ ಗುರುವಲ್ಲವೇ. . . ಅರಿತೋ ಮರೆತೋ ಒಮ್ಮೆ ಗುರುವಿಗೆ ನಾವು ಶರಣಾದರೆ ಅವನು ನಮ್ಮ ಜೊತೆಗೇ ಇದ್ದು ನಮ್ಮನ್ನು ಮುನ್ನೆಡೆಸುವ ಅಖಂಡ ಶಕ್ತಿಯೇ ನಮ್ಮ ಗುರುವರ್ಯರು. . 

ನವಂಬರ್ 19 ರಂದು ಮನೆ ಬಿಡ್ತೀಯಪ್ಪಾ

	ಆ ಯುವ ಗುರುಭಕ್ತ ಎಮ್ ಟೆಕ್ ಪದವೀಧರ. ಅವರ ತಂದೆ ತಾಯಿಯರು ಅತ್ಯಂತ ಸುಸಂಸ್ಕೃತರು. ಸ್ವಾಭಾವಿಕವಾಗಿಯೇ ಅವರ ಇಬ್ಬರು ಗಂಡುಮಕ್ಕಳು ಉತ್ತಮ ಸಂಸ್ಕಾರವಂತರಾಗಿದ್ದರು. ಆ ತಂದೆ ತಾಯಿಯರು ತುಂಬಾ ಒಳ್ಳೆಯ ಕೆಲಸದಲ್ಲಿ ಇದ್ದರು. ಸ್ನಿಗ್ಧ ಸ್ವಭಾವದ ಅವರ ಎಂ ಟೆಕ್ ಪದವೀಧರ ಮಗನಿಗೆ ತುಂಬಾ ಪ್ರಯತ್ನ ಪಟ್ಟರೂ ಉತ್ತಮ ಕೆಲಸ ಸಿಕ್ಕಿರಲಿಲ್ಲ. ಸಾಯಿನಾಥನ ಮೇಲೆ ಅಪಾರ ಭಕ್ತಿ ವಿಶ್ವಾಸವಿಟ್ಟಿದ್ದ ಆ ಗುರುಭಕ್ತ ಮಗನಿಗೆ ಗುರುಸೇವೆ ಗುರುವಾಕ್ಯಪಾಲನೆಯೆಂದರೆ ವೇದ ವಾಕ್ಯವಾಗಿತ್ತು. ಕೆಲಸಕ್ಕೆ ಅನುಕೂಲವಾಗುವುದೆಂದು ಅನೇಕ ಕೋರ್ಸ್ ಗಳಿಗೆ ಹೋಗುತ್ತಿದ್ದರು. ಕೆಲಸ ಸಿಕ್ಕಿಲ್ಲ ಎಂಬ ಮನದಲ್ಲಿನ ನೋವು ಮನಸಾ ಮಾಡುತ್ತಿದ್ದ ಗುರುಸೇವೆ ದೂರಮಾಡುತ್ತಿತ್ತು. ಹಗಲಿರಲಿ ಇರುಳಿರಲಿ ಗುರುಗಳ ಸೇವೆಗೆ ಸದಾ ಸಿದ್ಧನಾಗಿರುತ್ತಿದ್ದನು. ಗುರುಗಳ ಸೇವೆ ತನ್ನ ಭಾಗ್ಯ, ಅವರ ಸಾಂಗತ್ಯ ಅವರಿಂದ ದೊರೆಯುತ್ತಿರುವ ಭಿಕ್ಷೆಯೆಂದೇ ತಿಳಿಯುತ್ತಿದ್ದರು. 
  	
	ಕೆಲಸ ಸಿಕ್ಕಿಲ್ಲ ಎಂಬ ನೋವಿನಿಂದ ಅವರ ತಂದೆ ತಾಯಿಯರು ಗುರುಗಳ ಹತ್ತಿರ ಕೆಲಸದ ವಿಷಯ ಕೇಳಿದಾಗ ಗೂಢವಾದ ನಗೆ ಚೆಲ್ಲಿ ಸಿಗುತ್ತಮ್ಮ ಕೆಲಸ ಅಂದಿದ್ದರು. 
  	
	ತಲಕಾಡಿನ ಆಶ್ರಮದಲ್ಲಿ ನವರಾತ್ರಿಯ ಸಂದರ್ಭದಲ್ಲಿ ಯುವ ಗುರುಭಕ್ತ ಹಾಗೂ ಅವರ ತಾಯಿಯವರು ಓರ್ವ ಗುರುಭಕ್ತೆಯೊಡನೆ ಕೆಲಸ ಸಿಕ್ಕಿಲ್ಲದ ವಿಷಯ ಮಾತನಾಡುತ್ತಿದ್ದರು. ಆಗ ಗುರುಭಕ್ತೆಯು ಇದೂ ಗುರುಗಳ ಲೀಲಾ ವಿನೋದಗಳಲ್ಲಿ ಒಂದು. ಗುರುಗಳ ಸೇವೆಯ ಭಾಗ್ಯವು ಸಾಮಾನ್ಯರಿಗೆ ಸಿಗದು. ಒಮ್ಮೆ ಕೆಲಸ ಸಿಕ್ಕರೆ ಕೆಲಸದಲ್ಲಿ ಮಗ್ನನಾಗಿ ಸೇವೆಯಿಂದ ದೂರವಾಗಬಹುದು. ಈಗ ಗುರುಸೇವೆಯನ್ನು ಮಾಡಬೇಕೆಂಬ ಗುರುಗಳ ಇಚ್ಛೆಯಾಗಿರಬಹುದು. ಅವರ ಲೀಲೆಗಳನ್ನು ಬಲ್ಲವರಾರು ಎಂದು ಮಾತನಾಡುತ್ತಿದ್ದರು. ಈ ವಿಷಯ ಅವರಿಗೂ ಸರಿಯೆನಿಸಿತು. ಗುರುಗಳು ಎಂದೋ ಎಲ್ಲೋ ಕೆಲಸದ ನಿಶ್ಚಯವನ್ನು ಮಾಡಿರುತ್ತಾರೆ ಎಂಬುದೇ ಆ ಕುಟುಂಬದವರ ದೃಢವಾದ ನಂಬಿಕೆಯಾಗಿತ್ತು. 
  	
	ಆ ವರ್ಷದ ಗಣಪತಿ ಹಬ್ಬವನ್ನು ನಮ್ಮ ಮನೆಯಲ್ಲಿ ಆಚರಿಸಬೇಕೆಂದು ಆ ಗುರುಭಕ್ತ ಕುಟುಂಬದವರು ಗುರುಗಳಿಗೆ ಭಕ್ತಿಪೂರ್ವಕವಾಗಿ ಆಹ್ವಾನಿಸಿದರು. ಭಕ್ತಪರಾಧೀನ ಗುರುಗಳು ಗಣೇಶ ಹಬ್ಬದಂದು ಗಣಪತಿ ರೂಪವಾಗಿ ಅವರ ಮನೆಗೆ ಹೋದರು. ಅವರ ಮನೆಯ ಹೊಸ್ತಿಲಿನಲ್ಲಿಯೆ ಅಕ್ಷತೆ ಹಾಗೂ ಹೂವನ್ನು ಹಿಡಿದು ಗುರುಗಳು ಯುವಗುರುಭಕ್ತನಿಗೆ ನವಂಬರ್ 19ರಂದು ಮನೆ ಬಿಡ್ತೀಯಪ್ಪಾ. ಎಂಬ ವರವಾಕ್ಯ ನುಡಿದರು. ಆ ಕುಟುಂಬದವರ ಪೂರ್ವಜನ್ಮದ ಪುಣ್ಯ ಸಂಗ್ರಹ ಮಹತ್ತಾಗಿರಬೇಕು. ಗುರುಗಳು ಅವರ ಮನೆಯಲ್ಲಿ ಗಣಪತಿ ವ್ರತವನ್ನು ಮಾಡಿ ಹೊರಟರು. ಅವರು ಹೊರಟಿದ್ದು ಶ್ರೀಧರ ಸ್ವಾಮಿಗಳನ್ನು ಭಕ್ತಿಯಿಂದ ಪೂಜೆ ಮಾಡುವ ಸದ್ಗೃಹಸ್ಥರ ಮನೆಗೆ. ಅವರ ಮನೆಯಲ್ಲಿ ಗಣಪತಿಯ ವ್ರತ ಆಗತಾನೇ ಸಂಪನ್ನವಾಗಿತ್ತು. ಆ ಸದ್ಗೃಹಿಣಿಯ ಮನದಲ್ಲಿ ಗುರುಗಳು ಈಗ ಮನೆಗೆ ಬಂದಿದ್ದರೆ ಎಷ್ಟು ಭಾಗ್ಯ ಎಂದು ಮನದಲ್ಲಿ ಯೋಚಿಸುತ್ತಿದ್ದರು. ಈ ಭಾವವನ್ನು ಅರಿತವರಂತೆ ಗುರುಗಳು ಮತ್ತಿಬ್ಬರು ಗುರು ಭಕ್ತರೊಂದಿಗೆ ಮಕುಟ ಉಟ್ಟೇ ಅವರ ಮನೆಗೆ ಬಂದಿದ್ದರು. 
  	
	ಮನೆಗೆ ಗಣಪತಿ ಸ್ವರೂಪವಾಗಿ ಬಂದ ಗುರುಗಳನ್ನು ನೋಡಿ ಆ ಗುರುಭಕ್ತ ಕುಟುಂಬದ ಸಂತೋಷ ಹೇಳತೀರದು. ಅವರಿಗೆ ಗಣಪತಿ ಪೂಜೆ ಮಾಡಿದ ನಂತರ ಗಣಪತಿಯ ರೂಪದಂತೆ ದರ್ಶನ ಕೊಟ್ಟಿದ್ದರು. ಇದೇ ಭಾವದಿಂದ ಆ ಸದ್ಗೃಹಿಣಿಯು ಗಣಪತಿಗೆ ನೈವೇದ್ಯಕ್ಕೆ ಇಟ್ಟಿದ್ದ ಕರ ಕಡುಬನ್ನು ಗುರುಗಳಿಗೆ ಅರ್ಪಿಸಿದರು. ಸ್ವಲ್ಪ ಹೊತ್ತು ಸಂತೋಷದಿಂದ ಮಾತನಾಡಿ ಅಲ್ಲಿಂದ ಹೊರಟರು. ಗುರುಗಳು ಬಂದಿದ್ದು ಕೆಲ ಸಮಯವಾದರೂ ಅವರ ಆಗಮನದ ಸಂತೋಷ ಮಲ್ಲಿಗೆಯ ಸುಗಂಧದಂತೆ ಅವರ ಮನಸ್ಸಿನಲ್ಲಿ ತುಂಬಾ ಸಮಯಗಳ ಕಾಲ ಮೆಲಕು ಹಾಕುತ್ತಿದ್ದರು. 
  	
	ಕೆಲಸವನ್ನು ಹುಡುಕುತ್ತಿದ್ದ ಆ ಗುರುಭಕ್ತನಿಗೆ ಹೈದರಾಬಾದ್ ನಲ್ಲಿ ಕೆಲಸ ಸಿಕ್ಕಿತ್ತು. ಗುರುಗಳ ಆಶೀರ್ವಾದ ಪಡೆದು ಕೆಲಸಕ್ಕೆ ಹಾಜರಾದರು. ಆದರೂ ಇನ್ನೂ ಅನೇಕ ಕಡೆ ಪ್ರಯತ್ನಿಸುತ್ತಿದ್ದರು. ನವೆಂಬರ್ 20ರಂದು ಅವರಿಗೆ ಸಂದರ್ಶನಕ್ಕೆ ಹಾಜರಾಗಲು ಕರೆಬಂತು. ಗುರುಗಳ ವರವಾಕ್ಯದಂತೆ ನವಂಬರ್ 19ರಂದೇ ಮನೆಯಿಂದ ಹೊರಟರು. ಗುರುಕೃಪೆಯಿಂದ ಆ ಸಂದರ್ಶನ ಉತ್ತಮವಾಗಿ ಅವರಿಗೆ ಕೆಲಸವೂ ಸಿಕ್ಕಿತು. ಸಂತಸದಿಂದ ಆ ಗುರುಭಕ್ತನು ಗುರುಗಳಿಗೆ ವಿಷಯವನ್ನು ತಿಳಿಸಿದರು. ಅವರು ಈಗ ಹೋಗಪ್ಪ ಬೆಂಗಳೂರಿಗೆ ಆಮೇಲೆ ಕರೆಸ್ಕೊತೀನಿ. ಅಂದರು. ಗುರುವಾಕ್ಯವನ್ನು ಮನದಲ್ಲಿ ನೆನೆಯುತ್ತಾ ಹೈದರಾಬಾದಿನಲ್ಲಿ ಕೆಲಸಕ್ಕೆ ಸೇರಿದರು. 
  	
	ಆದರೂ ಅವರು ಬೇರೆ ಕೆಲಸಗಳನ್ನು ಹುಡುಕುತ್ತಿದ್ದರು. ಅದೇ ಸಮಯಕ್ಕೆ ಹೈದರಾಬಾದಿನ ಕಂಪನಿಯೊಂದಕ್ಕೆ ಅರ್ಜಿ ಸಲ್ಲಿಸಿದರು. ಸಂದರ್ಶನಕ್ಕೆ ಆಹ್ವಾನವೂ ಬಂದಿತು. ಗುರುಗಳು ಹೋಗಿ ಬನ್ನಿ ಕೆಲಸವಾಗುವುದು ಎಂದು ನುಡಿದರು. ಸರಿ, ಸಂದರ್ಶನವೂ ಆಯಿತು. ಚೆನ್ನೈನಲ್ಲಿ ಒಂದು ಉತ್ತಮವಾದ ಕಂಪನಿಯಲ್ಲಿ ಕೆಲಸವೂ ಸಿಕ್ಕಿತು. ವಿಷಯ ತಿಳಿದ ಅವರ ತಂದೆ ತಾಯಿಯರು ಗುರುಗಳಿಗೆ ವಂದನೆಯನ್ನು ಅರ್ಪಿಸಿದರು. ದೂರದ ಹೈದರಾಬಾದಿನಿಂದ ಚೆನ್ನೈಗೆ ಕೆಲಸಕ್ಕೆ ಸೇರಿದರು. ಹೊರಡುವ ಮುನ್ನ ಓರ್ವ ಗುರುಭಕ್ತರು ಈ ಗುರುಭಕ್ತನಿಗೆ ಗುರುಗಳು ಹಾಗೂ ಅವರಿರುವ ಒಂದು ಫೋಟೋವನ್ನು ಗುರುಗಳ ಕೈಯಿಂದ ಕೊಡಿಸಿದರು. ಅವರ ಹೃದಯದಲ್ಲಿರುವ ಫೋಟೋವನ್ನು ನೋಡಿ ಅತ್ಯಂತ ಭಾವುಕರಾದರು. ಸಂತೋಷದಿಂದ ಸ್ವೀಕರಿಸಿದರು. ಹೃದಯದ ತುಂಬಾ ಗುರುಭಕ್ತಿಯನ್ನು ತುಂಬಿದ್ದ ಯುವ ಗುರುಭಕ್ತರು ಫೋಟೋವನ್ನು ಅತ್ಯಂತ ಜತನವಾಗಿ ಇಡುವೆನೆಂದು ಮನಃ ಪೂರ್ವಕವಾಗಿ ನುಡಿದರು. 
  	
	ಈಗ ಮೊದಲಿನ ಹಾಗೆ ಗುರುಸೇವೆ ಮಾಡಲು ಅವರಿಗೆ ಸಾಧ್ಯವಾಗುತ್ತಿಲ್ಲ. ಆದರೆ ಮನದ ತುಂಬ ಗುರುವೆ ತುಂಬಿರುವಾಗ ಮಾನಸ ಪೂಜೆ ಹಾಗೂ ಸೇವೆಯಲ್ಲಿ ಗುರುಗಳು ನನಗೆ ಅತ್ಯಂತ ಹತ್ತಿರವಾಗಿದ್ದಾರೆ. . . ಎಂದು ಹೇಳುತ್ತಾ ಅವರು ಭಾವುಕರಾದರು. ದೂರದಲ್ಲಿದ್ದು ಗುರುಸ್ಮರಣೆ, ಅವರ ವಾಕ್ಯಾನುಸಂಧಾನವಿದ್ದಲ್ಲಿ ಗುರುಗಳ ಸಮೀಪದ ಅನುಭೂತಿ ಉಂಟಾಗುವುದು. ಎಂದು ಮನತುಂಬಿ ಹೇಳಿದರು. 
  	
	ಗುರು ಸೇವೆ ಮಾಡುವುದು ಅತ್ಯಂತ ಭಾಗ್ಯದ ವಿಷಯ. ಅದು ಯೋಗ್ಯರಿಗೆ ನಿರ್ದಿಷ್ಟ ಸಮಯದವರೆಗೆ ಸೇವೆಯ ಭಾಗ್ಯ ದೊರಕುವುದು. ನಮ್ಮ ಪೂರ್ವಾರ್ಜಿತ ಕರ್ಮಗಳ ಸಾಲವನ್ನು ಅವರ ಸೇವೆಯ ಮೂಲಕ ನಿಶ್ಶೇಷಗೊಳಿಸಿ ಯೋಗ್ಯವಾದ ಮಾರ್ಗವನ್ನು ತೋರುವವರು ದಯಾಮಯಿ ಗುರುಗಳು. 
		
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಐದನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||
