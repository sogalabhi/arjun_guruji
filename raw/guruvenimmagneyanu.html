<p>ಗುರುವೇ ನಿಮ್ಮಾಜ್ಞೆಯನು</p>
<p>ಗುರುವೇ ನಿಮ್ಮಾಜ್ಞೆಯನು ಮೀರದೆ ನಡೆವವನು<br>
ನರನೆನ್ನಲು ಬೇಡ ಅವ ಪರಮಾತ್ಮನು |<br>
ಅರಿಯದ ಮನುಜರು ಅವರೇನು ಬಲ್ಲರು<br>
ಪರಕೆ ಪರತರನಾದ ಪರವಸ್ತು ಅವನು ||</p>
<p>ಹೆಪ್ಪು ಹಾಲಿಗೆ ಕೂಡಲು ತುಪ್ಪ ಅದರೊಳಗಾಗಿ<br>
ತುಪ್ಪ ಕೂಡುವುದೇ ಮರಳಿ ಹಾಲಿನೊಳು |<br>
ನಿಷ್ಪತ್ತಿ ನಿಜರೂಪನಾದಂಥ ಪುರುಷನು<br>
ಅಪ್ಪಿ ಸಂಸಾರಕ್ಕೆ ಒಳಗಾಗದವನು  1</p>
<p>ನದಿಯು ತಾ ಪುಟ್ಟಿ ಅದು ಸಮುದ್ರವ ಕೂಡಲು<br>
ಮರಳಿ ತಾ ಪೋಗುವುದೇ ಹುಟ್ಟೀದೆಡೆಗೆ |<br>
ಸದಮಲ ಸುಜ್ಞಾನಿ ಪ್ರಪಂಚ ಮಾಡಲು<br>
ಅದರೊಳು ಕೂಡಿದರು ಬೆರೆಯನು ಅವನು  2</p>
<p>ಮುತ್ತು ನೀರೊಳು ಹುಟ್ಟಿ ಮತ್ತೆ ನೀರಾಗುವುದೇ<br>
ಮುತ್ತು ಲಕ್ಷಾಂತರಕೆ ಬೆಲೆಯಾದೀತು |<br>
ತತ್ತ್ವದ ಜ್ಞಾನಿಯವನು ಹುಟ್ಟುವ ನರನಲ್ಲ<br>
ಅತ್ಯಂತ ಆನಂದ ಪರಿಪೂರ್ಣನವನು  3</p>
<p>ಗರುಡನ ಮಂತ್ರವನು ಕಲಿತಿರುವಾತಗೆ<br>
ಉರಗ ಕಚ್ಚಿದರೇನು ವಿಷವೇರುವುದೇ |<br>
ಪರಿಪರಿ ವಿಷಯದೊಳ್ ಮುಳುಗಾಡಿದರಾತಗೆ<br>
ಧರ್ಮಕರ್ಮಗಳಿಂದ ಆಗುವುದೇನು  4</p>
<p>ಜಾತಿಯೊಳು ಹುಟ್ಟಿ ಅಜಾತನು ಆದವಗೆ<br>
ಜಾತಿಧರ್ಮಗಳಿಂದ ಆತನಿಗೇನು |<br>
ಜ್ಯೋತಿಪ್ರಕಾಶ ನಮ್ಮ ಕೂಡಲುರೇಶನು<br>
ದಾತ ಪ್ರಖ್ಯಾತನು ಅವಧೂತನು ಅವನು   ||</p>