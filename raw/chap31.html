<h3>|| ನಾಯಿ ತುಳಸಿಕಟ್ಟೆಯ ನೀರನ್ನು ಕುಡಿದು ಹೋದದು ||</h3>
<p>ಮೈಸೂರಿನ ಓರ್ವ ಗುರುಭಕ್ತೆಗೆ ಗುರುನಾಥರಿಗೆ ಹಾಲುಬಾಯಿ ಇಷ್ಟ ಎಂದು ತಿಳಿದು ಹಾಲುಬಾಯಿ ಮಾಡಿದ್ದರು. ಆ ಸಿಹಿಯನ್ನು ಗುರುಗಳಿಗೆ ಸಮರ್ಪಿಸಲು ಗುರುನಿವಾಸಕ್ಕೆ ಹೋದರು. ಅಲ್ಲಿ ಭಕ್ತರ ಜೊತೆ ಗುರುಗಳು ಮಾತನಾಡುತ್ತಿದ್ದರು. ಹಾಲುಬಾಯಿಯನ್ನು ತೆಗೆದುಕೊಂಡು ಹೋದ ಭಕ್ತೆಯ ಮನಸ್ಸಿನಲ್ಲಿ ತಾನೆಂದೂ ಗುರುನಾಥರ ಸೇವೆ ಮಾಡಲಿಲ್ಲ, ಅವರಿಗೆ ಪ್ರಸಾದವನ್ನಾಗಿ ಏನನ್ನೂ ಸಮರ್ಪಿಸಲಿಲ್ಲ ಎಂಬ ದುಃಖವಿತ್ತು. ಅವರು ಹಾಲುಬಾಯಿಯನ್ನು ಗುರುಗಳಿಗೆ ಅರ್ಪಿಸಿದರು. ಸಂತೋಷದಿಂದ ಸ್ವೀಕರಿಸಿದರು ಗುರುಗಳು. ಭಕ್ತೆಯ ಮನದಲ್ಲಿ ಗುರುನಾಥರಿಗೆ ಅರ್ಪಿಸಿದ ಭಾವನೆಯಿಂದ ಭಾವಪರವಶರಾಗಿದ್ದರು. ನಂತರ ಗುರುಗಳು ಹಾಲುಬಾಯಿಯನ್ನು ಅಲ್ಲಿದ್ದವರಿಗೆಲ್ಲ ಹಂಚಲು ಹೇಳಿದರು. ಮನದಲ್ಲೇ ಗುರುಗಳಿಗೆ ನಮನಗಳನ್ನು ಅರ್ಪಿಸುತ್ತಾ ಅವರು ಅಲ್ಲಿದ್ದವರಿಗೆಲ್ಲ ಪ್ರಸಾದವನ್ನು ಹಂಚಿದರು. ನಂತರ ಅವರು ಹೊರಡಲು ಅಪ್ಪಣೆ ಕೇಳಿದ ಆಕೆಗೆ ಒಂದು ಬಿಸ್ಕೆಟ್ ಪಾಕೆಟ್ ಕೊಟ್ಟು, ನಿಮ್ಮನೆಗೆ ಒಂದು ನಾಯಿ ಬರುತ್ತೆ, ಅದಕ್ಕೆ ನಾನು ಕೊಟ್ಟೆ ಅಂತ ಹೇಳಿ ಬಿಸ್ಕತ್ ಕೊಡಿ ಎಂದರು. ಗುರುಗಳಿಗೆ ನಮಸ್ಕರಿಸಿ ಗುರುಭಕ್ತೆಯು ಬೇಗ ಬೇಗನೆ ಮನೆಗೆ ಬಂದರು. ಆದರೆ ಮನೆ ಮುಂದೆ ನಾಯಿ ಕಾಣಲಿಲ್ಲ. ಅಯ್ಯೋ ಗುರುನಾಥ, , , , ಏನು ಮಾಡಲಿ, ನಾನು ಬರುವುದಕ್ಕಿಂತ ಮುಂಚೆ ನಾಯಿ ಬಂದು ಹೋಗಿರಬಹುದು ಎಂದು ದುಃಖಗೊಂಡರು.</p>
<p>ಐದಾರು ನಿಮಿಷ ಕಳೆದಿರಬಹುದು. ಒಂದು ನಾಯಿ ಅವರ ಮನೆ ಮುಂದೆ ಗೇಟ್ ಬಳಿ ಬಂದು ನಿಂತಿತ್ತು. ಬೇರೆ ನಾಯಿಗಳಂತೆ ಅದರ ಕಣ್ಣು ಇರದೆ ವಿಶೇಷವಾಗಿದೆ ಎನಿಸಿತು ಅವರಿಗೆ. ಗುರುಗಳು ಹೇಳಿದ ನಾಯಿಯೇ ಇದು ಎಂದು ತಿಳಿದು ಬಿಸ್ಕೆಟ್ ಪ್ಯಾಕೆಟ್ ತೆಗೆದು ಒಂದೊಂದಾಗಿ ಆ ನಾಯಿಗೆ ಭಕ್ತಿಯಿಂದ ಅರ್ಪಿಸಿದರು. ಒಂದೊಂದಾಗಿ ಎಲ್ಲವನ್ನೂ ತಿಂದಿತು. ಪೂರ್ತಿ ಪ್ಯಾಕೆಟ್ ಖಾಲಿಯಾದರೂ ಅದು ಅಲ್ಲೇ ಇನ್ನು ನಿಂತಿತ್ತು. ಆ ಭಕ್ತೆ ಮನೆಯಲ್ಲಿ ಬೇರೆ ಬಿಸ್ಕತ್ ಇಲ್ಲವಲ್ಲ, ಏನು ಮಾಡುವುದು ಎಂದು ಚಿಂತಿಸಿ ಹಾಲುಬಾಯಿಯ ತುಂಡನ್ನು ಪೇಪರ್ ಮೇಲಿಟ್ಟು ಕೊಟ್ಟರು. ಅಷ್ಟೊತ್ತಿಗೆ ಬೇರೆ ನಾಯಿಗಳು ಬಂದು ಆ ಹಾಲುಬಾಯಿಯನ್ನು ತಿಂದವು. ಈ ನಾಯಿಗೆ ಮತ್ತೆ ಬೇರೆ ಹಾಲುಬಾಯಿಯನ್ನು ಕೊಟ್ಟರು. ಅದನ್ನು ತಿಂದು ಮತ್ತೆ ಅವರನ್ನೇ ನೋಡುತ್ತಾ ನಿಂತಿತು. ಬೇರೇನು ಹಾಕಲೆಂದು ಚಿಂತಿಸಿದ ಅವರ ಪತಿಗೆ ದೂರವಾಣಿ ಮಾಡಿ ಬಿಸ್ಕತ್ ಪಾಕೆಟ್ ಬೇಗ ತನ್ನಿ ಎಂದರು. ಅವರಿಗೆ ಗುರುನಾಥರು ಈ ರೂಪದಲ್ಲಿ ಬಂದು ಪ್ರಸಾದ ಸ್ವೀಕರಿಸಿದರು ಎಂಬ ಭಾವ ಸಂತಸವನ್ನ ತಂದಿತ್ತು.</p>
<p>ಆದರೆ ಅವರ ಪತಿ ಬರುವ ಮೊದಲೇ ವಿಶೇಷವಾದ ನಾಯಿ ತುಳಸಿಕಟ್ಟೆಯ ನೀರನ್ನು ಕುಡಿದು ಅದರ ಪಾಡಿಗೆ ಅದು ಹೋಯಿತು. ವಿಳಂಬದಿಂದ ಬಂದ ಅವರ ಪತಿ ಹಾಗೂ ಮಕ್ಕಳಿಗೆ ನಾಯಿ ಕಾಣಲಿಲ್ಲ. ಎಲ್ಲ ವೃತ್ತಾಂತ ತಿಳಿದ ಅವರು ಆ ನಾಯಿ ನಿಂತಿದ್ದ ಸ್ಥಳಕ್ಕೆ ಭಕ್ತಿಯಿಂದ ನಮಸ್ಕರಿಸಿದರು. ಗುರುನಾಥರಿಗೆ ಒಮ್ಮೆಯಾದರೂ ಪ್ರಸಾದವನ್ನು ಅರ್ಪಿಸಬೇಕು ಎಂಬ ಭಕ್ತೆಯ ಕೋರಿಕೆಯನ್ನು ಗುರುಗಳು ಹೀಗೆ ನೆರವೇರಿಸಿದರು. ಈ ಘಟನೆಯನ್ನು ಗುರುಗಳಿಗೆ ವಿವರಿಸಿದರು. ನಾಯಿ ತುಳಸಿಕಟ್ಟೆಯ ನೀರನ್ನು ಕುಡಿದು ಹೋಯಿತು ಎಂದು ಕೇಳಿದ ತಕ್ಷಣ ಗುರುಗಳು, ಇನ್ನೇನು ಯೋಚನೆಯಿಲ್ಲ ಎಂದರು. ಆಗ ಭಕ್ತೆ ಗುರುಗಳೇ, ಯಾರು ಬಂದದ್ದು, ನಂಗೆ ಗೊತ್ತಿಲ್ಲ, ಎಂದು ಹೇಳಿ ಮುಗುಳ್ನಕ್ಕರು. ಅವರ ಪ್ರಶ್ನೆಗೆ ಗುರುಗಳ ಮಂದಸ್ಮಿತವೇ ಉತ್ತರವಾಯಿತು. ಎಂದು ಗುರುಕಾರುಣ್ಯವನ್ನು ನೆನೆಯುತ್ತಾ ಗದ್ಗದರಾದರು ಆ ಭಕ್ತರು. ಮುಂದೆಯೂ ಅವರ ಮನೆಯ ತುಳಸಿಕಟ್ಟೆಯ ನೀರನ್ನು ಆಗಾಗ ನಾಯಿಯೊಂದು ಕುಡಿದು ಹೋಗುತ್ತಿತ್ತು.</p>
<p>ಅರಿತು ಮರೆತು ಒಮ್ಮೆ ಗುರುವನ್ನು ನೆನೆದರೆ ಗುರುತಿಟ್ಟು ಕಾಯುವನು ಸದ್ಗುರುನಾಥನು. ಮನದ ಭಕ್ತಿಯನ್ನು, ಕಾತರತೆಯನ್ನು ಅರಿಯುವವನೇ ಗುರು. ನಮ್ಮ ಅಂತರಾತ್ಮವನ್ನು, ಮನಸ್ಸಿನ ದುಃಖ-ದುಮ್ಮಾನಗಳನ್ನು ಗುರುವಲ್ಲದೆ ಬೇರಾರು ಅನ್ಯರು ಅರಿಯಲು ಸಾಧ್ಯ. ಮನೆಯಲ್ಲಿ ಭಕ್ತಿಯಿಂದ ಸಮರ್ಪಿಸಿದ ನೈವೇದ್ಯ, ಆರ್ತತೆಯಿಂದ ಪ್ರಾರ್ಥಿಸಿದ ಪ್ರಾರ್ಥನೆ, ಸಂತೋಷದಲ್ಲಿ ಸಮರ್ಪಿಸಿದ ಮಾತುಗಳು, ಮನೆಯಲ್ಲಿ ಅವರಿಗೆ ಸಮರ್ಪಣೆ ಮಾಡಿದ ಅಡುಗೆ ಎಲ್ಲವೂ ಗುರುಗಳ ದೃಷ್ಟಿ ಗೋಚರವಾಗುವುದು. ಅವರ ಅರಿವಿಗೆ ಬರುವುದು. ಮನಸ್ಸನ್ನು ಎಲ್ಲೋ ಹರಿಯಲು ಬಿಟ್ಟು ಗುರುಗಳ ಮುಂದೆ ಕುಳಿತಿದ್ದರೂ ಪ್ರಯೋಜನವಿಲ್ಲ. ಆದರೆ ಎಲ್ಲೇ ಇದ್ದರೂ ಅನನ್ಯ ಭಕ್ತಿಯಿಂದ ಗುರುವನ್ನು ನೆನೆದ ಆ ಪ್ರಾರ್ಥನೆ ಖಂಡಿತವಾಗಿ ಗುರುಗಳಿಗೆ ತಲುಪುತ್ತದೆ.</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮೂವತ್ತೊಂದನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ || || ಜೈ ಸದ್ಗುರುನಾಥ || || ಜೈ ಅರ್ಜುನಗುರೂಜಿ ||</h3>