ಗುರುನಾಮಾಮೃತ

ಗುರುನಾಮಾಮೃತ ಗುರುನಾಮಾಮೃತ
ಗುರುನಾಮಾಮೃತ ಸವಿಮನವೇ |
ಗುರುಸೇವೆಗೈವವಗೆ ಭವದ ಬಂಧನವಿಲ್ಲ
ಎಂಬುದ ನೀನರಿತು ನಡೆ ಮನವೇ ||ಪ||

ಪರಬ್ರಹ್ಮ ರೂಪನು ಹರಿಯಂತೆ ಕಾಯ್ವನು
ಶಿಷ್ಯರ ಉದ್ಧರಿಸೋ ಶಿವನಿವನು |
ಗಂಧದಿ ಪರಿಮಳವು ಇರುವಂತೆ ಇರುವವನು
ಜ್ಞಾನದ ಜ್ಯೋತಿಯ ಬೆಳಗುವನು ||1||

ಅಣುವಲಿ ಅಣು ಇವನು ಮಹತೋಮಹಿಮನು
ಅರಿವಿಗೆ ಅರಿವು ತಾನಾಗಿಹನು |
ರವಿಯನು ಮೀರಿಸೋ ತೇಜಸ್ವಿರೂಪನು
ಚೈತನ್ಯ ನೀಡುವ ಚಿನ್ಮಯನು ||2||

ಕಾಮಿತಫಲವೀವ ಗುರುದೇವ ಇರಲೇಕೆ
ಸಾವುನೋವಿನ ಭಯ ನಮಗೇಕೆ |
ಶಾಂತಿಯ ನೀಡುವ ಅವಧೂತನಾಮವ 
ಶುದ್ಧಭಾವನೆಯಲಿ ನೆನೆ ಮನವೇ ||3||