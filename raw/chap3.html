<h3>|| ಚಾಮುಂಡೇಶ್ವರಿಯ ಅನುಗ್ರಹ ||</h3>
<p>ಅರ್ಜುನರು ಮೈಸೂರಿನ ಅಧಿದೇವತೆಯಾದ ಚಾಮುಂಡೇಶ್ವರಿಯನ್ನು ಬಹಳ ಭಕ್ತಿಯಿಂದ ಅರ್ಚಿಸಿ ಪೂಜಿಸುತ್ತಿದ್ದರು. ಅವರ ಹಿಂದಿನ ಜನ್ಮದ ಸಾಧನೆಯ ಮುಂದುವರಿಸಲೋ ಏನೋ ಎಂಬಂತೆ ಚಾಮುಂಡೇಶ್ವರಿಯನ್ನು ಭಕ್ತಿಭಾವದಿಂದ ಸೇವಿಸುತ್ತಿದ್ದರು. ಮಾತೆ ಚಾಮುಂಡಿಯು 'ಗುರುಪ್ರಾಪ್ತಿಯಿಂದ, ಗುರುವಿನ ಅನುಗ್ರಹದಿಂದ ಮಾತ್ರದಿಂದಲೇ ಆತ್ಮಜ್ಞಾನ ಪಡೆಯಲು ಸಾಧ್ಯ. ಸದ್ಗುರುವಿನ ಕಾಯಿಕ ವಾಚಿಕ ಮಾನಸಿಕ ಸೇವೆಯಿಂದ  ತ್ರಿಕರಣಶುದ್ಧಿಯಾಗುವುದು. ಗುರುವಿನ ಮೇಲಿನ ದೃಢಭಕ್ತಿಯಿಂದ ಮಾತ್ರವೇ ಸಾಧನಾಮಾರ್ಗದಲ್ಲಿ ಮುನ್ನೆಡೆಯಲು ಸಾಧ್ಯ.  ಹೀಗೆ ಗುರುವಿನ ಅನುಗ್ರಹದಿಂದ ಮಾತ್ರದಿಂದಲೇ ಬ್ರಹ್ಮಜ್ಞಾನ ಪ್ರಾಪ್ತಿ. ಎಂದು ಸದ್ಗುರುವಿನ ಅನ್ವೇಷಣೆ ಮಾಡು " ಎಂದು ದೃಷ್ಟಾಂತದ ಮೂಲಕ ತೋರಿದಳು.</p>
<p>ಭಗವಾನ್ ಶ್ರೀಧರರ ಅನುಗ್ರಹ</p>
<p>ಸ್ವಾಮಿ ಸಮರ್ಥರ ದಿವ್ಯಾನುಗ್ರಹವನ್ನು ಪಡೆದು ಪುನೀತರಾದ ಶ್ರೀಧರರನ್ನು ಅರ್ಜುನರು ತಮ್ಮ ಗುರುವೆಂದು ಸಂಬೋಧಿಸದೆ ಅಣ್ಣನೆಂದೇ ಸಂಬೋಧಿಸುತ್ತಿದ್ದರು. ಅರ್ಜುನರಿಗೆ ಭಗವಾನ್ ಶ್ರೀಧರರ ಅನುಗ್ರಹಾಮೃತವು ಲಭಿಸಿತು. ಶ್ರೀಧರರ ಅನುಗ್ರಹಪ್ರದಾನವಾದ ನಂತರ ಶ್ರೀಧರಸ್ವಾಮಿಗಳ ಕರದಲ್ಲಿದ್ದ ತ್ರಿಶೂಲವು ಅರ್ಜುನರ ಕರದಲ್ಲೂ ಸ್ಪಷ್ಟವಾಗಿ ಗೋಚರಿಸತೊಡಗಿತು. ಇದನ್ನು ಅರ್ಜುನರ ಕರದಲ್ಲಿ ನೋಡಿದರೆ ಸ್ಪಷ್ಟವಾಗಿ ಗೋಚರಿಸುವುದು.</p>
<p>ಅರ್ಜುನರ ಮಂದಸ್ಮಿತ ನಗೆ, ಗಾಂಭೀರ್ಯ ನಡೆ, ವರದ ತೋರುವ ಹಸ್ತಗಳು, ಕರುಣಾರ್ದ್ರದೃಷ್ಟಿ, ಸಕಲಚರಾಚರ ಜೀವಜಂತುಗಳಲ್ಲಿ ದಯಾಭಾವದ ದೃಷ್ಟಿ, ಸ್ತ್ರೀಯರನ್ನು ಮಾತೃಭಾವದಿಂದ ಮಾತಾಡಿಸುತ್ತಿದ್ದ ರೀತಿ ಈ ಭಾವಗಳೆಲ್ಲವೂ ಶ್ರೀ ಶ್ರೀಧರರ ನಡೆ ನುಡಿಗಳನ್ನು ನೆನೆಪಿಗೆ ತರುತ್ತಿತ್ತು. ಹಾಗೇ ಶ್ರೀಧರರ ಅನುಗ್ರಹದ ಸ್ಪಷ್ಟತೆಯನ್ನು ಕಾಣಬಹುದಾಗಿತ್ತು.</p>
<p>ತತ್ರ ತಂ ಬುದ್ಧಿಸಂಯೋಗಂ ಲಭತೇ ಪೌರ್ವದೈಹಿಕಮ್ | ಎಂದು ಗೀತಾಚಾರ್ಯನಾದ ಭಗವಾನ್ ಶ್ರೀಕೃಷ್ಣನು ಭಗವದ್ಗೀತೆಯಲ್ಲಿ ನುಡಿದಿದ್ದಾನೆ. ಅಂದರೆ ಯೋಗಿಯು ತನ್ನ ಹಿಂದಿನಜನ್ಮದ ವಿವೇಕದ ನಂಟನ್ನು ಮರಳಿ ಪಡೆಯುತ್ತಾನೆ. ಮತ್ತೆ ಮರಳಿ ಮುಂದಿನ ಸಿದ್ಧಿಗಾಗಿ ಪ್ರಯತ್ನಿಸುತ್ತಾನೆ ಎಂದು ಅರ್ಥ.</p>
<p>ಅಂದರೆ ಹಿಂದಿನ ಜನ್ಮದಲ್ಲಿ ಯೋಗಿಯು ಯಾವ ಸಾಧನೆ ಮಾಡಿರುವನೋ ಅವೆಲ್ಲವೂ ಅವನ ಸುಪ್ತಪ್ರಜ್ಞೆಯಲ್ಲಿ ಹುದುಗಿದ್ದು ಅದಕ್ಕೆ ಅನುಗುಣವಾದ ವಾತಾವರಣವು ದೊರಕಿದ ತಕ್ಷಣ ಜಾಗೃತವಾಗುತ್ತದೆ. ಈ ಜನ್ಮದ ಬೆಳವಣಿಗೆಯು ಹಿಂದಿನ ಜನ್ಮದ ಬೆಳವಣಿಗೆಯ ಉತ್ತರಾರ್ಧವಾಗಿರುತ್ತದೆ.</p>
<p>ಹೀಗೆ ಅರ್ಜುನ ಗುರುಗಳ ಹಿಂದಿನ ಜನ್ಮಗಳ ಸಾಧನೆಯು ಈ ಜನ್ಮದಲ್ಲಿ ಗುರುನಾಥರ ಹಾಗೂ ಜಗನ್ಮಾತೆಯಾದ ಚಾಮುಂಡೇಶ್ವರಿಯ ಹಾಗೂ ಜಗದ್ಗುರು ಶ್ರೀ ಚಂದ್ರಶೇಖರ ಭಾರತೀಮಹಾಸ್ವಾಮಿಗಳ ಹಾಗೂ ಭಗವಾನ್ ಶ್ರೀಧರರ ಅನುಗ್ರಹದಿಂದ ಮುಂದುವರೆದು ಈಗ ಭಕ್ತಕೋಟಿಗೆ ಕಷ್ಟಕಾರ್ಪಣ್ಯಗಳನ್ನು ದೂರಮಾಡುತ್ತಿದ್ದಾರೆ. ಮುಮುಕ್ಷುಗಳಿಗೆ ಆತ್ಮಜ್ಞಾನವನ್ನು ಬೋಧಿಸುತ್ತಿದ್ದಾರೆ. ಸಾಧಕರಿಗೆ ಸಾಧನೆಯ ದಾರಿಯಲ್ಲಿ ಮಾರ್ಗಬಂಧುವಾಗಿದ್ದಾರೆ.</p>
<p>ಒಮ್ಮೆ ಅರ್ಜುನರ ಸ್ವಪ್ನದಲ್ಲಿ ಜಗದ್ಗುರುಗಳಾದ ಶ್ರೀ ಚಂದ್ರಶೇಖರಭಾರತೀ ಮಹಾಸ್ವಾಮಿಗಳು ಕುಂಕುಮಾರ್ಚನೆಯಲ್ಲಿ ನಿರತರಾಗಿದ್ದರು. ಆಗ ಅನೇಕ ಜನರು ಅವರ ದರ್ಶನವನ್ನು ಮಾಡುತ್ತಾ ಸರದಿಯಲ್ಲಿ ಸಾಗುತ್ತಿದ್ದರು. ಅರ್ಜುನರ ಸರದಿ ಬಂದಾಗ  " ಇನ್ನೂ ಏನು ಮಾಡ್ತಿದೀಯಾ, ಹೋಗು ಜನರ ಭೇಟಿ ಮಾಡು " ಎಂದು ಅರ್ಜುನರಿಗೆ ಹೇಳಿದರು.</p>
<p>ಮತ್ತೊಮ್ಮೆ ಅರ್ಜುನಗುರುಗಳ ತಾಯಿಯವರು ತಮ್ಮ ಕನಸಿನ ವೃತ್ತಾಂತವನ್ನು ಹೀಗೆ ತಿಳಿಸಿದರು. "ನಾನು ಒಮ್ಮೆ ಮನೆಯ ಹಜಾರದಲ್ಲಿ ಮಲಗಿದ್ದೆ. ಆಗ ನಡೆಯಲು ಸಾಧ್ಯವಾಗದ ಗುರುನಾಥ ಮಹಾರಾಜರನ್ನು ಇಬ್ಬರು ವ್ಯಕ್ತಿಗಳು ಎತ್ತಿಕೊಂಡು ರೂಮಿನ ಮಾರ್ಗದಿಂದ ಹಜಾರವನ್ನು ಪ್ರವೇಶಿಸಿದರು ". ಎಂದು. ಆದರೆ ಅವರೆಷ್ಟೇ ಬಾರಿ ಪ್ರಯತ್ನಿಸಿದರೂ ಗುರುನಾಥರ ದರ್ಶನ ಅವರಿಗಾಗಿರಲಿಲ್ಲ. ಆದರೆ ಈ ಕನಸಿಗಿಂತ ಮೊದಲು ಅಮ್ಮನವರು ಗುರುನಾಥರನ್ನು ಕಂಡಿರಲೇ ಇಲ್ಲ.</p>
<p>ಮಾತೆಯವರಿಗೆ ಸ್ವಪ್ನವೃತ್ತಾಂತವಾದ ಕೆಲವೇ ದಿನಗಳಲ್ಲಿ ಗುರುನಾಥರು ವಿಶ್ವವ್ಯಾಪಿಗಳಾದರು. ಅವರು ಅರ್ಜುನರಿಗೆ " ನಾನಿದ್ದೀನಿ ಕಣಯ್ಯಾ " ಎಂಬ ಧೈರ್ಯದ ನುಡಿಗಳಿಂದ, ವಾತ್ಸಲ್ಯಭರಿತ ವಚನಗಳಿಂದ, ಸಾಂತ್ವನದ ನುಡಿಗಳಿಂದ ಅವರ ಮನೆಮನಗಳಲ್ಲಿ ಸ್ಥಿರವಾಗಿ ಇಲ್ಲೇ ಇರುತ್ತೇನೆಂಬ ವಚನ ಸಿದ್ಧವಾದಂತಾಯಿತು. ಇದು ಅಲ್ಲಿ ಭಕ್ತರು ಗುರುಗಳನ್ನು ದರ್ಶನ ಮಾಡಿ ಭಕ್ತರು ಕಂಡ ನಿದರ್ಶನಗಳು, ಸಂವೇದನೆಗಳು, ಅನುಭವಗಳು ಅಲ್ಲಿ ಗುರುನಾಥರಿದ್ದಾರೆ ಎಂಬುದನ್ನು ದೃಢಪಡಿಸುತ್ತದೆ.</p>
<p>ಆ ಭವ್ಯ ಗುರುನಾಥರ ಫೋಟೋದಲ್ಲಿ ಆ ಕಾರುಣ್ಯಪೂರಿತ ನಯನಗಳು ಅದೆಷ್ಟೋ ಜನರಿಗೆ ಸಾಂತ್ವನ ಹೇಳಿದೆ. ಫೋಟೋದಿಂದ ಬಿದ್ದಂತಹ ಪ್ರಸಾದಪುಷ್ಪಗಳು ಅದೆಷ್ಟೋ ಜನರ ಪ್ರಶ್ನೆಗಳಿಗೆ ಉತ್ತರ ಹೇಳಿದೆ.</p>
<p>ಯಥಾ ಗುರುಃ ತಥಾ ಶಿಷ್ಯಃ ಎಂಬಂತೆ ಗುರುಗಳಾದ ಗುರುನಾಥರ ಹಾಗೆ ನಿಸ್ಪೃಹ, ದಯಾಪೂರ್ಣ, ಧನಕನಕಗಳಲ್ಲಿ ನಿರಾಸಕ್ತಿ ಮೊದಲಾದ ಸದ್ಗುಣಗಳಿಂದ  ಅರ್ಜುನ ಗುರುಗಳು ಶೋಭಿಸುತ್ತಿದ್ದರು. ಆದರೆ ಅವರು  ಸಕಲಾನುಗ್ರಹಗಳಾಗಿದ್ದರೂ ಬೂದಿ ಮುಚ್ಚಿದ ಕೆಂಡದಂತೆ ಪ್ರಕಟವಾಗದೆ ಸಾಮಾನ್ಯರಂತಿದ್ದರು. ಶ್ರೀ ವೇಂಕಟಾಚಲ ಅವಧೂತರು ತಮ್ಮ ಅಂಶವಾದ ಅರ್ಜುನರ ಪ್ರಕಟವಾಗುವುದಕ್ಕೆ ಇನ್ನೂ ಅನುಮತಿಯಿತ್ತಿರಲಿಲ್ಲ. ಹಾಗಾಗಿ ಅರ್ಜುನರ ಪ್ರಕಟತೆಯು ಒಂದು ಅಚ್ಚರಿಯ ವಿಷಯವನ್ನು ಮುಂದಿನ ಅಧ್ಯಾಯದಲ್ಲಿ ನೋಡೋಣ. . . . .</p>
<h3>||  ಸ್ವಸ್ತಿಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಚಾಮುಂಡಿಯ ಅನುಗ್ರಹ ಎಂಬ ಮೂರನೆಯ ಅಧ್ಯಾಯವು ಸಂಪನ್ನವಾದುದು ||</h3>
<h3>|| ಜೈ ಗುರುದೇವ ದತ್ತ ||         || ಜೈ ಗುರುನಾಥ ||           || ಜೈ ಅರ್ಜುನಗುರೂಜಿ ||</h3>