<h3>||ಗುರುಗಳ ಪರೀಕ್ಷಕರ ಸ್ಥಿತಿ||</h3>
<p>ಒಮ್ಮೆ ಗುರುಗಳು ಅವರ ಮನೆಯಲ್ಲಿ ಭಕ್ತರೊಡನೆ ಸಂಭಾಷಣೆಯಲ್ಲಿ ನಿರತರಾಗಿದ್ದರು. ಎಂದಿನಂತೆ ಭಕ್ತ ಜನರಿಂದ ಗುರುಗಳ ಮನೆ ತುಂಬಿಹೋಗಿತ್ತು. ಆಗ ಒಬ್ಬ ಗುರುಬಂಧುವಿನ ಜೊತೆ ಓರ್ವ ವ್ಯಕ್ತಿ ಬಂದರು. ಅವರು ಸ್ಕ್ಯಾನರ್ ಎಂಬ ಉಪಕರಣದ ಸಹಾಯದಿಂದ ಎದುರಿನ ವ್ಯಕ್ತಿಗಳ ಸ್ಥಿತಿಗತಿಗಳನ್ನು ಹೇಳುತ್ತಿದ್ದರು. ಅಲ್ಲೇ ಇದ್ದ ಗುರುಬಂಧುಗಳಿಗೆ ಈ ಉಪಕರಣದ ಸಹಾಯದಿಂದ ಅವರ ಅನೇಕ ವಿಷಯಗಳನ್ನು ಹೇಳಿದರು. ಆ ವ್ಯಕ್ತಿಯು ಗುರುಗಳಿಗೆ ಹೇಳುವ ಹಂಬಲ ವ್ಯಕ್ತಪಡಿಸಿದರು. ಗುರುಗಳು ನಸುನಕ್ಕು ಅವರ ಮುಂದೆ ಕುಳಿತರು. ಪ್ರಪಂಚದ ಸಕಲ ವ್ಯಕ್ತಿಗಳ ಇಹಪರಗಳನ್ನು ತಿಳಿದಿರುವ ಗುರುಗಳ ಬಗ್ಗೆ ಹೇಳಲು ಉಪಕರಣವೆಂಬ ಸಾಧನದ ಅವಶ್ಯಕತೆ ಇದೆಯೇ. ಯಾರ ಮನಸ್ಸಿನ ಭಾವನೆಗಳನ್ನು ಕುಂದಿಸಲು ಇಚ್ಚೆ ಪಡೆದ ಗುರುಗಳು ಅವರ ಇಚ್ಛೆಗೆ ಸಮ್ಮತಿಸಿದರು. ಭಕ್ತವರ್ಗಗಳ ಕಣ್ಣಲ್ಲಿ ಅವ್ಯಕ್ತ ಕುತೂಹಲ. ಮುಂದೇನಾಗುವುದೋ ಎಂದು.</p>
<p>ಅವರು ಸ್ಕ್ಯಾನರ್ ಉಪಕರಣವನ್ನು ಗುರುಗಳ ಮುಂದೆ ಇಟ್ಟರು. ಆ ಸ್ಕ್ಯಾನರ್ ಉಪಕರಣದ ವೈಬ್ರೇಶನ್ ಗುರುಗಳಿಗೆ ಹೊಂದಿಕೆಯಾಗಲಿಲ್ಲ. ಬಂದಂತಹ ವ್ಯಕ್ತಿ ಎಷ್ಟು ಪ್ರಯತ್ನಪಟ್ಟರೂ ಉಪಕರಣ ಕೆಲಸ ಮಾಡಲೇ ಇಲ್ಲ. ಆ ವ್ಯಕ್ತಿಗೆ ಅಚ್ಚರಿ. ಅವರು, ಇವರು ಮಹಾತ್ಮರು, ಇವರನ್ನು ಹಿಮಾಲಯದ ನಮ್ಮ ಗುರುಗಳ ಸಮೀಪ ಕರೆದೊಯ್ಯಬೇಕು, ಎಂದಾಗ ಅಲ್ಲಿದ್ದ ಗುರುನಾಥರ ಫೋಟೋ ಒಮ್ಮೆಲೇ ಅಲುಗಾಡಿತು. ಇದನ್ನು ನೋಡಿದ ಅಲ್ಲಿ ಕುಳಿತಿರುವವರು ಅಚ್ಚರಿಗೊಂಡರು. ಆಮೇಲೆ ಇದ್ದಕ್ಕಿದ್ದಂತೆ ಆ ವ್ಯಕ್ತಿಯ ಕುತ್ತಿಗೆಯು ಹಿಡಿದಂತಾಗಿ ಅಸಾಧ್ಯ ನೋವು ಕಾಣಿಸಿತು. ಗುರುನಾಥರ ಫೋಟೋಗೆ ಹಾಕಿದ್ದ ಕಣಗಲೆ ಹೂವಿನ ಹಾರ ಜಗ್ಗತೊಡಗಿತ್ತು. ಇದನ್ನೆಲ್ಲ ನೋಡುತ್ತಿದ್ದ ಗುರುಭಕ್ತರೊಬ್ಬರು ಅವರಿಗೆ ನೀವೇನಾದರೂ ಕೇಳುವುದಿದ್ದರೆ ಈಗ ಗುರುಗಳನ್ನು ಕೇಳಿ, ಅವರು ಪರಿಹರಿಸುತ್ತಾರೆ. ಎಂದರು. ಆಮೇಲೆ ಗುರುಗಳು ಇದ್ದಕ್ಕಿದ್ದಂತೆ ಅಲ್ಲಿಂದ ಹೊರಟರು. ಆ ವ್ಯಕ್ತಿ ಗುರುಗಳ ಆಗಮನವನ್ನು ತುಂಬಾ ಸಮಯದವರೆಗೆ ಕಾದು ನಂತರ ಅಮ್ಮನವರು ಕೊಟ್ಟ ತಾಂಬೂಲ ಸ್ವೀಕರಿಸಿ ಹೊರಟರು.</p>
<p>ಮಾರನೆಯ ದಿನ ಅವರು ಗುರುಬಂಧುಗಳಿಗೆ ನಾನು ಗುರುಗಳಿಗೆ ಸ್ಕ್ಯಾನರ್ ಉಪಕರಣದಿಂದ ನಿಮ್ಮ ವಿಷಯವನ್ನು ಹೇಳುವೆ ಎಂದು ಹೇಳಬಾರದಿತ್ತು. ಎಂದು ಹೇಳಿ ತಮ್ಮ ತಪ್ಪನ್ನು ಒಪ್ಪಿಕೊಂಡು ಇನ್ನೊಮ್ಮೆ ಗುರುಗಳ ದರ್ಶನ ಮಾಡಿಸಿ, ನನ್ನ ಮುಂದಿನ ಕಾರ್ಯಕ್ರಮಗಳ ವಿಷಯವಾಗಿ ಗುರುಗಳ ಅನುಗ್ರಹವನ್ನು ಕೇಳುತ್ತೇನೆ ಎಂದರು. ಸಕಲವನ್ನು ಬಲ್ಲ ಗುರುವಿನ ಪರೀಕ್ಷೆ ಸುಲಭವೇ.</p>
<p>ಹೀಗೆ ತಾವು ಪ್ರತ್ಯಕ್ಷವಾಗಿ ಕಂಡ ಇನ್ನೊಂದು ಘಟನೆಯನ್ನು ಗುರುಭಕ್ತರು ಹೇಳಿದರು. 2017ರ ದತ್ತ ಜಯಂತಿ ಕಾರ್ಯಕ್ರಮ. ತಲಕಾಡಿನಲ್ಲಿ ದತ್ತ ಜಯಂತಿ ಕಾರ್ಯಕ್ರಮ ನೆರವೇರಿಸಿ ಗುರುಗಳು ಮೈಸೂರಿಗೆ ಬಂದರು. ಅವರ ಮನೆಯಲ್ಲಿ ಗುರುಭಕ್ತರೊಡನೆ ಮಾತನಾಡುತ್ತಿದ್ದರು. ಓರ್ವ ವ್ಯಕ್ತಿ ಲಾಪ್ ಟಾಪ್ ನಲ್ಲಿ ಕೆಲವು ಮಾಹಿತಿಗಳ ಸಹಾಯದಿಂದ ವ್ಯಕ್ತಿಗಳ ಭವಿಷ್ಯ ಹೇಳಲು ಬಂದಿದ್ದರು. ಅಲ್ಲಿ ಕೆಲವು ಬಂಧುಗಳು ತಮ್ಮ ತಮ್ಮ ವಿವರವನ್ನು ಹೇಳಿ ಭವಿಷ್ಯವನ್ನು ತಿಳಿಯುತ್ತಿದ್ದರು. ಆಗ ಗುರುಗಳು ಈ ಗುರುಭಕ್ತೆಗೆ ನೀನು ಕೇಳಮ್ಮ, ಎಂದರು. ಅದಕ್ಕೆ ಆಕೆ ಗುರುಗಳೇ, ನನಗೆ ನಿಮ್ಮ ಆಶೀರ್ವಾದವೇ ಸಾಕು, ಎಂದು ಕೈಮುಗಿದರು. ಮತ್ತೋರ್ವ ಭಕ್ತರಿಗೆ ಗುರುಗಳು, ನೀವು ಕೇಳಿ ಎಂದರು. ಅವರು ಗುರುಗಳೇ ನೀವು ಹೇಳುವುದು ಸಾಕು, ಎಂದರು ವಿನಯದಿಂದ. ಬಂದಿದ್ದ ವ್ಯಕ್ತಿ ಗುರುಗಳ ಮಾಹಿತಿಯನ್ನು ಗಣಕಯಂತ್ರಕ್ಕೆ ನಮೂದಿಸಿ ಅವರ ವಿಷಯವನ್ನು ಹೇಳಲಾರಂಭಿಸಿದರು. ನಸುನಗುತ್ತಾ ಕೇಳುತ್ತಿದ್ದರು ಗುರುಗಳು. ಅಬ್ಬಾ ಗುರುಗಳ ಸಹನೆಯೇ. . . . ನಂತರ ಗುರುಗಳು ಆ ವ್ಯಕ್ತಿಯ ಜಾತಕವನ್ನು ಯಾವ ಲ್ಯಾಪ್ಟಾಪ್ ಸಹಾಯವಿಲ್ಲದೆ ಹೇಳಿದರು. ಗುರುಗಳಿಂದ ಕರಾರುವಕ್ಕಾಗಿ ಅವರ ವಿಷಯ ಕೇಳಿದ ಆ ವ್ಯಕ್ತಿಗೆ ಆಶ್ಚರ್ಯ. ಅವರು ಹೇಳಿದರು, ಗುರುಗಳೇ ವ್ಯಕ್ತಿಗಳ ವಿಷಯ ಹೇಳಲು ನಿಮಗೆ ಏನು ಅವಶ್ಯಕತೆ ಇದೆ, ನಿಮ್ಮ ಚರಣಗಳಿಗೆ ನಮೋನಮಃ, ಎಂದು ಹೇಳಿ ನಮಸ್ಕರಿಸಿದರು.</p>
<p>ಅವಧೂತರ ಜ್ಞಾನಕ್ಕೆ ಯಾವ ಹೊರಗಿನ ಉಪಕರಣದ ಅವಶ್ಯಕತೆ ಇರುವುದು. ಅವರು ಜಗತ್ತಿನ ಚರಾಚರ ಜಂತುಗಳ ಇಹಪರವನ್ನು ಬಲ್ಲವರು. ಇಂತಹ ಆತ್ಮಜ್ಞಾನಿಗಳು ಬೂದಿ ಮುಚ್ಚಿದ ಕೆಂಡದಂತೆ ಇರುತ್ತಾರೆ. ಸಕಲವನ್ನು ಬಲ್ಲ ಬ್ರಹ್ಮಜ್ಞಾನಿಗಳು ಅವರು. ಅವರು ಬೆಂಕಿಯಂತವರು. ಶರಣಾಗತರಿಗೆ ಅವರ ಅಹಂಕಾರವನ್ನು ಸುಟ್ಟು ಜ್ಞಾನವನ್ನು ದಯಪಾಲಿಸುತ್ತಾರೆ. ಗುರುವಿಗಿಂತ ಬೇರೆ ಜ್ಞಾನಪ್ರದಾಯಕರು ಮತ್ತೋರ್ವರು ಇರುವರೇ. . . .</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ತೆಂಟನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||</h3>