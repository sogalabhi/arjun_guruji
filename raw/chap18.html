<h3>||ಅಂಬಿಕೆಯೇ ಬರುತ್ತಾಳೆ.. ಚಿಂತೆ ಬೇಡ||</h3>
<p>ಶಿವಮೊಗ್ಗದಲ್ಲಿ ವಾಸಮಾಡುತ್ತಿರುವ ಆ ಗುರುಭಕ್ತೆಗೆ ಗುರುಗಳ ಮಾತೆಂದರೆ ಅನುಶಾಸನಕ್ಕಿಂತ ಹಿರಿದು. ಗುರುನಾಥರ ಅನೇಕ ಪುಸ್ತಕಗಳನ್ನು ಓದಿ, ಅನೇಕರಿಂದ ಗುರುನಾಥರ ವಿಷಯವಾಗಿ ತಿಳಿಯುತ್ತಿದ್ದಳು. ಅವರ ತತ್ತ್ವವನ್ನು ತನ್ನ ಜೀವನದಲ್ಲಿ ಅಳವಡಿಸಿಕೊಳ್ಳಲು ಪ್ರಯತ್ನ ಮಾಡುತ್ತಿದ್ದಳು. ಅವರ ಮನೆಯಲ್ಲಿ ವೈದಿಕ ಸಂಪ್ರದಾಯದ ವಾತಾವರಣವಿತ್ತು. ಅವಳು ಅರ್ಜುನ ಗುರುಗಳ ವಿಷಯವಾಗಿ ತಿಳಿದು ಅವಳ ತವರುಮನೆಯಾದ ಮೈಸೂರಿಗೆ ಬಂದಾಗ ಗುರುಗಳ ದರ್ಶನಕ್ಕೆ ಹೋದಳು.<br>
ಗುರುಗಳು ಹಾಲಿನಲ್ಲಿ ಕುಳಿತಿದ್ದರು. ಅಮ್ಮನ ಜೊತೆಗೆ ಹೋದವರು ಗುರುಗಳಿಗೆ ನಮಸ್ಕರಿಸಿ ಕುಳಿತರು. ಮಾತಿನ ಸಮಯದಲ್ಲಿ ಆಕೆಯ ತಾಯಿಯವರು, ಗುರುನಾಥರ ತಮ್ಮ ಮನೆಗೆ ಬಂದಿದ್ದನ್ನು ತಿಳಿಸಿದರು. ಆಗ ಗುರುಗಳು"ಬರುತ್ತೇನೆ ನಿಮ್ಮ ಮನೆಗೆ, ಗುರುನಾಥರ ಕುಳಿತಿದ್ದರಲ್ಲ ಅಲ್ಲೇ ಅವರು ಕುಳಿತಂತೆ ಚಾಪೆಯ ಮೇಲೆ ಕುಳಿತುಕೊಳ್ಳುತ್ತೇನೆ ಎಂದರು. ಆ ಗುರುಭಕ್ತೆಯು ತನ್ನ ಅಕ್ಕ ಬರೆದಿರುವ ಗುರುನಾಥರ ಅಷ್ಟೋತ್ತರದ ಪ್ರತಿಯೊಂದನ್ನು ಕೊಟ್ಟಳು. ಆಗ ಸಂತೋಷದಿಂದ ಗುರುಗಳು" ಹೌದೇ "ಎಂದು ಅಷ್ಟೋತ್ತರವನ್ನು ಓದಿ " ತುಂಬಾ ಚೆನ್ನಾಗಿದೆ". ಎಂದು ಹೇಳಿದರು. ಆಗ ಅವಳು ", ಗುರುಗಳೇ, ಅವಳೂ ಇಲ್ಲಿಗೆ ಬರುತ್ತಿದ್ದಳು, ಆದರೆ ಈಗವಳು ಶಿರಡಿ ಯಾತ್ರೆಗೆ ಹೋಗಿದ್ದಾಳೆ. " ಎಂದಳು. ಗುರುಗಳು ಆಕೆಗೆ ಅಷ್ಟೋತ್ತರವನ್ನು ಓದಲು ತಿಳಿಸಿ ಅವರಿಗೆ ವಾಪಸ್ ಕೊಟ್ಟರು. ಹೀಗೆ ಗುರುಗಳ ದರ್ಶನ, ಅವರೊಡನೆ ಮಾತುಕತೆ ಅವರಿಗೆ ಅತ್ಯಾನಂದ ವನ್ನು ತಂದಿತ್ತು.<br>
ಮರಳಿ ಶಿವಮೊಗ್ಗಕ್ಕೆ ಹೋದ ಆಕೆಯು ಅನನ್ಯ ಭಕ್ತಿಯಿಂದ ಗುರುಗಳನ್ನು ಸ್ಮರಿಸುತ್ತಿದ್ದಳು. ಅಲ್ಲಿನ ಕೆಲವರ ಮಾತಿನಿಂದ ನೊಂದಿದ್ದ ಆಕೆಗೆ ಗುರುಗಳ ಮಾತುಗಳೇ ಸಂಜೀವಿನಿಯಂತೆ ಆಗುತ್ತಿತ್ತು. ಗರ್ಭಿಣಿಯಾದ ಆಕೆಗೆ ಕೆಲ ಸಂದರ್ಭಗಳ ಕಾರಣದಿಂದ ತುಂಬಾ ಚಿಂತೆಗೊಳಗಾದಳು. ಆ ಸಮಯದಲ್ಲಿ ಅವಳ ಈ ಮನೋಭಾವ ಸರಿಯಾಗಿಲ್ಲ ಎಂದು ಮನಗಂಡ ಆಕೆಯ ತಾಯಿ ಮೈಸೂರಿನಲ್ಲಿ ಗುರುಗಳ ದರ್ಶನ ಮಾಡಿ ಅವಳ ಸಮಸ್ಯೆಯನ್ನು ತಿಳಿಸಿದರು. ಆಗ ಗುರುಗಳು ಕಣ್ಣು ಮುಚ್ಚಿ "ಎಲ್ಲಾ ವ್ಯವಸ್ಥೆಯಾಗಿದೆಯಮ್ಮ. , ಅಂಬಿಕೆಯು ಬರುತ್ತಾಳೆ" ಎಂದರು. ಹೇಗೆ ಗುರುಗಳೇ, ಎಂದು ಆತಂಕದಿಂದ ಪುನಃ ಪ್ರಶ್ನಿಸಿದಾಗ ನಿಮಗೇ ಗೊತ್ತಾಗುತ್ತದೆ ಮುಂದೆ ಎಂದು ನಗುತ್ತ ಹೇಳಿದರು. ಅವರ ಅಮ್ಮನಿಗೆ ಅರ್ಥವಾಗದೇ ಹೋದರೂ ಎಲ್ಲಾ ವ್ಯವಸ್ಥೆಯಾಗಿದೆ ಅಂದರಲ್ಲ ಇನ್ನೇನು ಭಯವಿಲ್ಲ ಎಂಬ ಸಮಾಧಾನ ಸ್ಥಿತಿಯನ್ನು ಹೊಂದಿದರು<br>
ಕೆಲ ಕಾಲವು ಕಳೆಯಿತು. ಗುರುಭಕ್ತೆಗೆ ಬೇಕಾದ ಎಲ್ಲಾ ವ್ಯವಸ್ಥೆ ಆಯಿತು. ಸಕಾಲದಲ್ಲಿ ಸುಂದರ ಹೆಣ್ಣುಮಗುವಿಗೆ ಜನ್ಮವಿತ್ತಳು. ಗುರುಗಳಿಗೆ ಅನಂತ ಪ್ರಣಾಮಗಳನ್ನು ಅರ್ಪಿಸಿದರು. ಗುರುಗಳು ಹೇಳಿದ ಹಾಗೆಯೇ ಆ ಮಗುವನ್ನು ಅಂಬಿಕೆ ಎಂದೇ ಕರೆಯುತ್ತಿದ್ದರು. ಗುರುವಾಕ್ಯದ ಆಚರಣೆ ಮಾಡುತ್ತಿದ್ದ ಅವಳ ಎಲ್ಲ ಚಿಂತೆಯನ್ನು ಪರಿಹರಿಸಿ ಅವರ ಕುಟುಂಬಕ್ಕೆ ಸಂತೋಷದ ಹೊಳೆಯನ್ನೇ ಹರಿಸಿದರು. ಭಕ್ತರ ನೋವಿಗೆ ಸ್ಪಂದಿಸುವವನು ಗುರುವಲ್ಲವೇ. .</p>
<p>ಒಮ್ಮೆ ಗುರುಭಕ್ತೆಗೆ ದತ್ತ ಸ್ವರೂಪರಾದ ಗುರುಗಳು ಮನೆಗೆ ಬರಬೇಕೆಂದು ಮಹತ್ತರವಾದ ಆಸೆ. ಆಕೆಯ ಭಕ್ತಿಗೋ ಅವರ ಪುಣ್ಯವೋ ಎಂಬಂತೆ ಗುರುಗಳು ಅವರ ಮನೆಗೆ ದಯಮಾಡಿಸಿದರು. ಆದರ ಉಪಚಾರಗಳು ಆಯಿತು. ಆಕೆಗೆ ಗುರುಗಳಿಗೆ ಪಾದಪೂಜೆ ಮಾಡಬೇಕೆಂಬ ಆಸೆ ಮನದಲ್ಲಿ ಮೂಡಿತು. ಅದನ್ನು ಅರಿತ ಗುರುಗಳು" ಇನ್ನೊಬ್ಬರು ಬರುವರು, ಅವರಿಗೆ ಪಾದಪೂಜೆ ಮಾಡಿ, ಗುರುನಾಥರಿಗೆ ಪಾದಪೂಜೆ ಮಾಡುವನೆಂಬ ಭಾವನೆಯಿಂದ ಅವರಿಗೆ ಪಾದಪೂಜೆ ಮಾಡಿ" ಎಂದರು. ಶ್ರೀಧರರ ಪಾದುಕೆ ಬರುತ್ತದೆ ಪೂಜಿಸಿ ಎಂಬ ವರವಾಕ್ಯ ನುಡಿದರು. ಮುಂದೆ ಕೆಲ ದಿನಗಳು ಕಳೆದವು. ಆ ಭಕ್ತೆಯ ಮನೆಯ ಹತ್ತಿರ ಶ್ರೀಧರಸ್ವಾಮಿಗಳ ದಿವ್ಯ ಪಾದುಕೆಗಳು ಆಗಮಿಸಿದವು. ಇದನ್ನು ಕೇಳಿದ ಆಕೆಗೆ ಗುರುವಾಕ್ಯ ನೆನಪಾಗಿ ಆ ದಿವ್ಯ ಪಾದುಕೆಗಳು ನಮ್ಮ ಮನೆಗೆ ಬರಲಿ ಎಂದು ವಿನಂತಿಸಿದರು. ಪಾದುಕೆಗಳ ಮೂಲಕ ಶ್ರೀಧರ ಸ್ವಾಮಿಗಳು ನಮ್ಮ ಮನೆಗೆ ಬಂದರು ಎಂದು ಸಂಭ್ರಮದಿಂದ, ಭಕ್ತಿಯಿಂದ ಗುರುವರ್ಯರನ್ನು ನೆನೆದು ಪಾದಪೂಜಾದಿಗಳನ್ನು ನೆರವೇರಿಸಿದರು. ಗುರುಗಳ ದಿವ್ಯದೃಷ್ಟಿಗೆ ಗೋಚರವಾಗದಿರುವುದು ಏನಿದೆ. . . . .</p>
<p>ಶ್ರೀಧರ ಸ್ವಾಮಿಗಳ ಪಾದುಕೆಗಳು ಬಂದವು. ಗುರುರೂಪಿ ವ್ಯಕ್ತಿಯೊಬ್ಬರು ಬರುವರು ಎಂದು ನುಡಿದಿದ್ದರು. ಈ ಭಾಗ್ಯ ಆದಷ್ಟು ಬೇಗ ಕರುಣಿಸಿ ಎಂದು ಗುರುವರ್ಯರಲ್ಲಿ ಬೇಡುತ್ತಿದ್ದರು. ಆಕೆಯ ಮನೆಯ ಪಕ್ಕದ ಮನೆಗೆ ಪ್ರಖ್ಯಾತ ಆಶ್ರಮದ ಯತಿವರ್ಯರು ಆಗಮಿಸಿದ್ದರು. ಅವರನ್ನು ತಮ್ಮ ಮನೆಗೆ ಆಗಮಿಸಿ ಎಂದು ವಿನಂತಿಸಿದರು. ಆಶ್ಚರ್ಯವೆನಿಸುವಂತೆ ಇವರ ಮನೆಗೆ ಬಂದು ಪಾದಪೂಜೆಯನ್ನು ಸ್ವೀಕರಿಸಿದರು. ಗುರುನಾಥರಿಗೆ ಪಾದ ಪೂಜೆ ಮಾಡುತ್ತಿರುವ ಭಾವದಿಂದ ಆ ದಂಪತಿಗಳು ಭಕ್ತಿಯಿಂದ ಪಾದಪೂಜೆಯನ್ನು ಮಾಡಿ ವಂದನೆಯನ್ನು ಅರ್ಪಿಸಿ ಗುರುವರ್ಯರನ್ನು ನೆನೆದರು. ಯಾರಿಂದ ಹೇಗೆ ಪೂಜೆ ಮಾಡಿಸಬೇಕೆಂದು ಸದ್ಗುರುವಿಗೆ ತಿಳಿದಿರುವುದಲ್ಲವೇ. . . . .</p>
<p>ಅಂದು ಅನಂತ ಚತುರ್ದಶಿ. ಅನಂತನು ನಾನೇ ದತ್ತನು ವಿವರಿಸಿದ ವಿಷಯ ಗುರುಚರಿತ್ರೆಯಲ್ಲಿ ಬರುತ್ತದೆ. ಈ ಗುರುಭಕ್ತೆಯ ಮನೆಯಲ್ಲಿ ಆ ವ್ರತವನ್ನು ಭಕ್ತಿಪೂರ್ವಕವಾಗಿ ಆಚರಿಸಿಕೊಂಡು ಬರುತ್ತಿದ್ದರು. ಅಂದೂ ಸಹ ಅನಂತನನ್ನು ಪೂಜಿಸಲು ಪ್ರಾರಂಭ ಮಾಡಿದರು. ಒಂದು ಕಪ್ಪಾದ ಹಸುವೊಂದು ಇವರ ಮನೆಯ ಗೇಟ್ ಬಳಿ ನಿಂತು ಕೂಗಿತು. ಅವಳು ಓಡಿ ಬಂದು ನೋಡಿದರೆ ಕಪ್ಪು ಹಸು ಕರುವಿನೊಂದಿಗೆ ಬಂದಿತ್ತು. ಗುರುಗಳು ಯಾವ ರೂಪದಿಂದಲಾದರೂ ಬಂದು ಆಶೀರ್ವದಿಸುತ್ತಾರೆ ಎಂದು ತಿಳಿದ ಗುರುಭಕ್ತೆಯು ಬಾಳೆಹಣ್ಣು, ಅಕ್ಕಿ ಎಲ್ಲವನ್ನು ಕೊಟ್ಟು ಹಸುವಿಗೆ ಪೂಜೆ ಸಲ್ಲಿಸಿ ನಮಸ್ಕರಿಸಿದರು. ನಂತರ ಅನಂತನ ಕಲಶದಿಂದ ಹೂವಿನ ಪ್ರಸಾದವಾಯಿತು. ಅನಂತನ ವ್ರತವು ಸಾಂಗವಾಗಿ ನಡೆದು ಮನೆಯವರಿಗೆಲ್ಲಾ ಸಂತೋಷವಾಯಿತು.</p>
<p>ಮುಂದೆ ಈ ವಿಷಯವನ್ನು ಗುರುಗಳಿಗೆ ತಿಳಿಸಿದ ಆ ಗುರುಭಕ್ತೆಗೆ, ಗುರುಗಳು ಹಸು ಕರುವಾಗಿ ಬಂದಿದ್ದು ನಾನೇ ಕಣಮ್ಮ, ಹಣ್ಣು ಬೆಲ್ಲ ಕೊಟ್ಟರಲ್ಲ ಎಂದರು. ಭಕ್ತೆಯ ಮನದಲ್ಲಿ ಸಾರ್ಥಕತೆಯ ಭಾವ ತುಂಬಿ ಬಂತು.</p>
<p>ಆಕೆಯ ಮಗನಿಗಂತೂ ಗುರುಗಳನ್ನು ಭೇಟಿ ಮಾಡಬೇಕು, ಅವರ ದರ್ಶನ ಮಾಡಬೇಕು ಎಂದು ಅದಮ್ಯ ಬಯಕೆ. ಗುರುಗಳನ್ನು ಇವನು ಸಿಸಿಟಿವಿ ಎಂದು ಹೇಳುತ್ತಿದ್ದನು. ತುಂಬಾ ಮಾತುಗಾರ ತುಂಬಾ ಚೇಷ್ಟೆಯ ಸ್ವಭಾವದವನಾದ 7 ವರ್ಷದ ಹುಡುಗ ಗುರುಗಳ ಮುಂದೆ ಕುಳಿತರೆ ಅದೆಷ್ಟು ಗಾಂಭೀರ್ಯ, ಸುಮ್ಮನೆ ನೋಡುತ್ತಾ ಕುಳಿತು ಬಿಡುತ್ತಿದ್ದ. ಅಂತಹ ಚೇಷ್ಟೆಯ ಹುಡುಗನನ್ನೂ ಸಹ ಸರಿಯಾದ ದಾರಿಗೆ ತಂದಿದ್ದರು ಗುರುವರ್ಯರು.</p>
<p>ಅರಿವಿನ ರೂಪದಲ್ಲಿಯಾಗಲಿ, ಸೂಕ್ಷ್ಮರೂಪದಲ್ಲಿಯಾಗಲಿ, ಸ್ಥೂಲ ರೂಪದಲ್ಲಾಗಲಿ ಗುರು ತನ್ನನ್ನೇ ನಂಬಿದ ಭಕ್ತರ ಸಲಹುವ ಗುರುಗಳ ಲೀಲಾವಿನೋದವಂತೂ ಬಣ್ಣಿಸಲಾಗದು. ಅರಿತು ಮರೆತು ಒಮ್ಮೆ ಗುರುವನ್ನು ನೆನೆದರೆ ಆ ಗುರುವು ನಮ್ಮನ್ನು ಭವಸಾಗರದ ದುಃಖದಿಂದ ಪಾರು ಮಾಡುತ್ತಾನೆ. ಯಾವ ಸಮಯದಲ್ಲಿ ಯಾರಿಗೆ ಒಳಿತಾಗಬೇಕು ಎಂದು ಗುರುಗಳು ಮೊದಲೇ ನಿರ್ಧರಿಸುತ್ತಾರಲ್ಲವೇ. . . . .</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹದಿನೆಂಟನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||</h3>