<p>ಚರಿತ್ರೆಯ ಕುರಿತು. . . .</p>
<p>ಪ್ರಸ್ತುತ ಸಮಾಜದಲ್ಲಿ ಜನರು ಸುಲಭಸಾಧ್ಯವಾದ ಜೀವನಪದ್ಧತಿಯನ್ನು ಅನುಸರಿಸುತ್ತಾರೆ. ಜನರು ಧರ್ಮಾಧರ್ಮಗಳ ವಿವೇಕಾಗಲಿ ನ್ಯಾಯನೀತಿಗಳ ಚಿಂತನೆಗಳಾಗಲೀ ಮಾಡುತ್ತಿಲ್ಲ. ಸಂಕಟ ಬಂದಾಗ ವೆಂಕಟರಮಣ ಎಂಬಂತೆ ಕಷ್ಟಕಾಲದಲ್ಲಿ ಮಾತ್ರಾ ದೇವರ ಹಾಗೂ ಗುರುಗಳ ಶರಣು ಹೋಗುತ್ತಾರೆ. ಹೀಗೆ ಪರಿವರ್ತನೆಯಾಗಬೇಕೆಂಬ ಮನಸ್ಸಿರುವವರು ಸದ್ಗುರುಗಳ ಸನ್ನಿಧಿಗೆ ಹೋಗುತ್ತಾರೆ. ಸದ್ಗುರುಪ್ರಾಪ್ತಿಯು ಸುಲಭಸಾಧ್ಯವಲ್ಲ. ಪೂರ್ವಜನ್ಮದ ಪುಣ್ಯವಿಶೇಷವಿರಬೇಕು. ಗುರುಗಳ ಅನುಗ್ರಹದಿಂದ ಕರ್ಮಕ್ಷಯವಾಗಿ ಅವರ ಸ್ವಭಾವದಲ್ಲಿ, ಯೋಚನೆಯಲ್ಲಿ ಮಹತ್ತರ ಬದಲಾವಣೆಯಾಗಲು ಸಾಧ್ಯವಾಗುತ್ತದೆ. ಹೀಗೆ ತಮ್ಮ ನಡೆನುಡಿಗಳಿಂದ ಅನೇಕರ ಜೀವನಪರಿವರ್ತನೆ ಮಾಡಿರುವ ಮಹನೀಯರಲ್ಲಿ ಶ್ರೀ ವೇಂಕಟಾಚಲ ಅವಧೂತರಿಂದ ಅನುಗೃಹೀತರಾದ ಅರ್ಜುನ ಗುರುಗಳು ಪ್ರಮುಖರಾಗಿರುತ್ತಾರೆ. ಪರೋಪಕಾರಾಯ ಸತಾಂ ವಿಭೂತಯಃ ಎಂಬಂತೆ ಸ್ವಾರ್ಥದ ಲವಲೇಶವೂ ಇಲ್ಲದ ತಮ್ಮ ಎಲ್ಲಾ ಸಾಧನೆಗಳ ಫಲವನ್ನು ಭಕ್ತರ ಉದ್ಧಾರಕ್ಕಾಗಿ ಧಾರೆಯೆರೆಯುತ್ತಿದ್ದಾರೆ. ಅಂತರಂಗ ಬಹಿರಂಗ ಶುದ್ಧವಾಗಿರುವ ಜೀವನಕ್ರಮವನ್ನು ಅನುಸರಿಸಿ ಎಂಬ ಗುರುವರ್ಯರ ಅಮೃತವಾಣಿಯನ್ನು ಅನುಸಂಧಾನ ಮಾಡಿದರೆ ಜೀವನದ ಸಾರ್ಥಕತೆಯನ್ನು ಕಾಣಬಹುದು.</p>
<p>ಈ ಪ್ರಪಂಚದಲ್ಲಿ ಮಹಾತಪಸ್ವಿಯಂತೆ ಪರಮ ದಾರ್ಶನಿಕರಂತೆ ಕಾವಿಯುಡದ ಸಂನ್ಯಾಸಿಯಂತೆ ಜೀವನ ನಡೆಸುತ್ತಿರುವ ಶ್ರೀ ಅರ್ಜುನ ಗುರುಗಳು ಪ್ರಾತಃ ಸ್ಮರಣೀಯರು. ಇಂತಹ ಶ್ರೇಷ್ಠ ವ್ಯಕ್ತಿತ್ವವನ್ನು ನಮ್ಮಂತಹ‌ ಸಾಮಾನ್ಯರು ತಿಳಿದು ಪುನೀತರಾಗಬೇಕು. ಅದಕ್ಕಾಗಿ ಪುಸ್ತಕರೂಪದಲ್ಲಿ ಅವರ ಚರಿತ್ರೆಯನ್ನು ಓದಿ ಕೃತಾರ್ಥರಾಗಬೇಕೆಂಬ ಉದ್ದೇಶ ನಮ್ಮದು. ಗುರುವರ್ಯರ ಚರಣಪ್ರಸಾದವಾದ ಈ ಚರಿತ್ರೆಯನ್ನು ಸಹೃದಯ ಗುರುಭಕ್ತವೃಂದಕ್ಕೆ ಸಮರ್ಪಿಸುತ್ತಿದ್ದೇವೆ. ನಮ್ಮ ಈ ಪ್ರಥಮನಮಸ್ಕಾರರೂಪವಾದ ಪ್ರಯತ್ನವನ್ನು ಗುರುಬಂಧುಗಳು ಆದರಿಸುವರೆಂಬ ನಂಬಿಕೆಯಿದೆ.</p>
<p>ಸಕಲವೂ ಗುರುಚರಣಗಳಿಗೆ ಅರ್ಪಿತ</p>
<p>ಗುರುದಾರಿ. . . . . . . ಗುರುವೇ ದಾರಿ. . . .</p>
<h3>|| ಜೈ ಗುರುದೇವದತ್ತ ||</h3>
<h3>|| ಸರ್ವದಾ ಸದ್ಗುರುನಾಥೋ ವಿಜಯತೇ ||</h3>