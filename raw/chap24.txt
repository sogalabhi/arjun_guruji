|| ಆರೋಗ್ಯ ಸರಿಯಾಗುತ್ತೆ ||

	ಮೈಸೂರಿನ ಒಂದು ಸಂಪ್ರದಾಯಸ್ಥ ಕುಟುಂಬ. ಆ ಕುಟುಂಬದ ಹಿರಿಯರು ಶಿವನ ದೇವಾಲಯ ಸಂಕೀರ್ಣವನ್ನು ನಿರ್ಮಿಸಿ ಕಾಲಕಾಲಕ್ಕೆ ಪೂಜೆಯ ವ್ಯವಸ್ಥೆಯನ್ನು ಮಾಡಿದ್ದರು. ಅತ್ಯಂತ ಭಕ್ತಿಯಿಂದ ಶಿವನನ್ನು ಆರಾಧಿಸುತ್ತಿರುವ ಮನೆಯದು. ಗುರುಸೇವೆಯನ್ನು ಯಥಾಶಕ್ತಿ ಮಾಡುತ್ತಿದ್ದರು. ಆ ಕುಟುಂಬದ ಗೃಹಿಣಿ ಮತ್ತು ಆಕೆಯ ಮಗಳಿಗೆ ದೊಡ್ಡ ಅಪಘಾತವಾಯಿತು. ಆಕೆಯ ಕಾಲಿಗೆ ತೀವ್ರ ಪೆಟ್ಟು ಬಿದ್ದು ಮೂಳೆ ಮುರಿದ ಹಾಗಾಗಿ ಲಿಗಮೆಂಟ್ ಗೂ ಸಹ ತೊಂದರೆಯಾಗಿತ್ತು. ಗುರುಭಕ್ತರಾದ ಆಕೆ ಗುರುಗಳನ್ನು ಅನನ್ಯ ಭಕ್ತಿಯಿಂದ ಪ್ರಾರ್ಥಿಸಿದರು. ಕರುಣಾಮಯಿ ಗುರುಗಳು ಏನು ಆಗಲ್ಲಮ್ಮ ಸರಿಹೋಗುತ್ತೆ ಅಂದರು. ಅವರಿಗೆ ಮಾತ್ರೆಯನ್ನು ಸ್ವೀಕರಿಸಬೇಡ ಎಂದು ಹೇಳಿದರು. ಗುರುಗಳ ಮಾತಿನಲ್ಲಿ ಅಪಾರ ಶ್ರದ್ಧೆ ಇರುವ ಗೃಹಿಣಿಯು ವೈದ್ಯರ ಹತ್ತಿರ ಹೋಗಲಿಲ್ಲ, ಮಾತ್ರೆಯನ್ನು ಸಹ ತೆಗೆದುಕೊಳ್ಳಲಿಲ್ಲ. ಅಪಘಾತವಾದ ಗಾಡಿಯಿಂದ ಪೊಲೀಸ್ ಕಂಪ್ಲೇಂಟ್ ಸಹ ಆಯ್ತು. ಗುರುಕೃಪೆಯಿಂದ ಸಮಸ್ಯೆಯೆಲ್ಲ ಪರಿಹಾರವಾಯಿತು. ಅವರೀಗ ಸಾಮಾನ್ಯ ಜನರಂತೆ ಓಡಾಡುತ್ತಿದ್ದಾರೆ. ಕಾಲಿನ ಸಮಸ್ಯೆ ಪರಿಹಾರವಾಯಿತು. 

	ಗುರು ದತ್ತನನ್ನು ಅನನ್ಯ ಭಕ್ತಿಯಿಂದ ಪೂಜಿಸುತ್ತಿದ್ದ ಕುಟುಂಬ. ಪೂಜೆ ಜಪ ಮಂತ್ರ ಧ್ಯಾನಗಳನ್ನು ನಿಯಮಿತವಾಗಿ ಮಾಡುತ್ತಿದ್ದ ಕುಟುಂಬವದು. ಯಾವುದಕ್ಕೂ ಕೊರತೆ ಇಲ್ಲದ ಅವರ ಪತ್ನಿಗೆ ಥೈರಾಯ್ಡ್ ಸಮಸ್ಯೆ ಎದುರಾಯಿತು. ಎಷ್ಟು ಉಪಚಾರಗಳಾಯಿತು. ನಾರ್ಮಲ್ ಗಿಂತ ಅವರ ರೀಡಿಂಗ್ ತುಂಬಾ ಜಾಸ್ತಿ ಇತ್ತು. ಪರೀಕ್ಷಿಸಿದ ವೈದ್ಯರು ಅಬ್ಬ ಹೇಗಿದ್ದೀರಾ ಇಷ್ಟು ವಿಷಮಸ್ಥಿತಿಯಲ್ಲಿ ಎಂದರು. ಎಷ್ಟು ಔಷಧೋಪಚಾರಗಳಾದರೂ ಅವರು ಸಾಮಾನ್ಯ ಸ್ಥಿತಿಗೆ ಬರಲಿಲ್ಲ. 

	ಗುರುಗಳು ಅವರ ಮೊದಲ ಭೇಟಿಯಲ್ಲೇ ಅವರ ಸಮಸ್ಯೆಯನ್ನು ಹೇಳಿದರು. ಮತ್ತೆ ಆಶೀರ್ವಾದ ಮಾಡಿ ನಾಳೆ ಟೆಸ್ಟ್ ಮಾಡಿಸಿಕೊಳ್ಳಿ ಎಂದರು ನಗುತ್ತಾ. ಮಾರನೇದಿನ ಪರೀಕ್ಷೆ ಮಾಡಿಸಿದರು. ಆಶ್ಚರ್ಯ. . . . ಎಷ್ಟು ಔಷಧೋಪಚಾರಗಳಾಗಿದ್ದರೂ ಬರದ ನಾರ್ಮಲ್ ಸ್ಥಿತಿಗೆ ಬಂದಿತ್ತು. . ನಂಬಲಸಾಧ್ಯವಾದ ವಿಷಯಗಳನ್ನು ಗುರುಗಳಿಗೆ ತಿಳಿಸಿದರು. ಗುರುಗಳು ನಗುತ್ತಾ ಹೀಗೆ ನಾರ್ಮಲ್ ಆಗಿರುತ್ತೆ ಎಂದರು. ಆದರೆ ನಾ ಹೇಳುವವರಿಗೆ ಮಾತ್ರೆ ತೆಗೆದುಕೊಳ್ಳುತ್ತಿರಿ ಎಂದರು. ಅಂದಿನಿಂದ ಇಂದಿನವರೆಗೂ ಅವರ ಟೆಸ್ಟಿಂಗ್ ನಾರ್ಮಲ್ ಆಗಿದೆ. ಈ ಸಲ ಟೆಸ್ಟ್ ಮಾಡಿಸಿದ ಮೇಲೆ ಮಾತ್ರೆಗಳನ್ನು ನಿಲ್ಲಿಸಬಹುದೇನೋ ಎಂದು ಭಕ್ತಿಭಾವದಿಂದ ಹೇಳುತ್ತಾ ಗುರುಮಹಿಮೆಯನ್ನು ಕೊಂಡಾಡಿದರು. 
	
	ಗುರುರಕ್ಷಕನಾಗಿ ಸದಾಕಾಲ ಇರುತ್ತಾನೆ ಎಂಬ ಭಾವ ಮನದಲ್ಲಿ ಬರಬೇಕು. ಅದು ಮೂರ್ತವಾಗಿಯೂ ಅಥವಾ ಅಮೂರ್ತವಾಗಿಯೂ ಇರಬಹುದು. ತೊಂದರೆಗಳು ಅಪಾಯಗಳು ಬರಬಾರದು ಎಂಬ ಪ್ರಾರ್ಥನೆಗಳಿಗಿಂತ, ಆ ಸಂದರ್ಭದಲ್ಲಿ ಎಂತಹ ಅಪಾಯ ಸನ್ನಿವೇಶದಲ್ಲಿಯೂ, ಗುರುವೇ, ನಿನ್ನ ಕೃಪೆ ಇರಲಿ ಎಂದು ಪ್ರಾರ್ಥನೆ ಮಾಡುವುದು ಸರಿಯಲ್ಲವೇ. . . . . ಅನನ್ಯ ಭಕ್ತಿಯಿಂದ ಶರಣಾಗತಿಯ ಭಾವದಿಂದ ಪ್ರಾರ್ಥಿಸಿದರೆ ಗುರು ರಕ್ಷಿಸುತ್ತಾನಲ್ಲವೆ. . . . 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ನಾಲ್ಕನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||