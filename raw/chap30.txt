||ಶ್ರೀನಿವಾಸನನ್ನು ನೋಡಬೇಕೇನಮ್ಮ||

	ಅಂದು ವೈಕುಂಠಏಕಾದಶಿ. ಮೈಸೂರಿನ ಗುರುಭಕ್ತೆಯೊಬ್ಬರು ವೆಂಕಟೇಶನ ದರ್ಶನ ಮಾಡಬೇಕೆಂದು ಹೊರಟರು. ಕಾರಣಾಂತರಗಳಿಂದ ಅಂದು ಅವರು ಶ್ರೀನಿವಾಸನ ದರ್ಶನ ಮಾಡಲು ಸಾಧ್ಯವಾಗಲಿಲ್ಲ. ಅವರ ಮನದಲ್ಲಿ ಗುರುಗಳೇ ವೆಂಕಟೇಶ ಎಂಬ ಭಕ್ತಿ ಭಾವನೆ ಇತ್ತು. ಮಾರನೆಯ ದಿನ ಅವರು ಗುರುಗಳ ದರ್ಶನಕ್ಕೆ ಹೋದರು. ಗುರುಗಳು ರೂಮಿನಲ್ಲಿ ಕುಳಿತಿದ್ದರು. ನಗುಮೊಗದಿಂದ ಬಾಮ್ಮ ಎಂದರು. ನಗುಮೊಗದಲ್ಲಿ ಗುರುಗಳು ಕರೆದ ರೀತಿ ಶ್ರೀಧರ ಸ್ವಾಮಿಗಳನ್ನು ನೋಡಿದಂತಾಗುತ್ತಿತ್ತು. ಗುರುಗಳಿಗೆ ನಮಸ್ಕರಿಸಿ ಕುಳಿತರು. ಮಾತನಾಡುವ ಸಮಯದಲ್ಲಿ ಆ ಗುರುಭಕ್ತೆಯು, ಗುರುಗಳೇ ನೆನ್ನೆ ವೈಕುಂಠ ಏಕಾದಶಿ ಇತ್ತು, ವೆಂಕಟೇಶನ ದರ್ಶನ ಮಾಡಲು ಆಗಲೇ ಇಲ್ಲ. ಎಂದು ದುಃಖದಿಂದ ಹೇಳಿದರು. ಗುರುಗಳು ನಕ್ಕು, ಶ್ರೀನಿವಾಸನ ನೋಡಬೇಕೇನಮ್ಮ, ಎಂದರು. ಆಗ ಆ ಗುರುಭಕ್ತೆಯು ಗುರುಗಳೇ, ನಮಗೆ ನೀವೇ ಶ್ರೀನಿವಾಸ. ಎಂದರು. 
‌	ಗುರುಗಳು ನಸುನಕ್ಕು ಮೊಬೈಲ್ ನಲ್ಲಿ ಕ್ಯಾಮೆರಾ ಇದೆಯೇನಮ್ಮಾ, ಎಂದರು. ಅವರು ಹೌದು ಎಂದಿದ್ದಕ್ಕೆ, ಕುಂಕುಮ ತಾರಮ್ಮ ಸ್ವಲ್ಪ ಎಂದರು. ಹಣೆಗೆ ತಿಲಕದ ಹಾಗೆ ಕುಂಕುಮವಿಟ್ಟುಕೊಂಡರು. ಸರಿಯಾಗಿ ಕುಳಿತು ಈಗ ಫೋಟೋ ತೆಗೆಯಮ್ಮ ಎಂದರು. ಅವರಿಗೆ ಆಶ್ಚರ್ಯವಾಯಿತು. ಗುರುಗಳು ಒಮ್ಮೆಯೂ ತಮ್ಮ ಫೋಟೋ ತೆಗೆಯಲು ಅನುಮತಿ ಕೊಟ್ಟಿರಲಿಲ್ಲ. ಇವತ್ತು ಅನುಮತಿ ಕೊಟ್ಟರಲ್ಲ ಎಂಬ ಸಂತೋಷದಲ್ಲಿ ಫೋಟೋ ತೆಗೆದರು. ಫೋಟೋ ನೋಡಿದರೆ ಸಾಕ್ಷಾತ್ ಶ್ರೀನಿವಾಸನ ನಾಮ ಅವರ ಹಣೆಯನ್ನು ಅಲಂಕರಿಸಿತ್ತು. ಎರಡು ಬಿಳಿನಾಮದ ಮಧ್ಯೆ ಕೆಂಪು ನಾಮ ಕಾಣುತ್ತಿತ್ತು ಆ ಫೋಟೋದಲ್ಲಿ. ಅಬ್ಬ
	. . . ಗುರುಗಳ ಲೀಲೆಯೋ. . . . ವೆಂಕಟೇಶನ ನೋಡುವ ಆಸೆ ಈಡೇರಿತು. ಗುರುವೇ ಅಜ ಹರಿಹರ ಎಂಬ ಭಾವ ಸ್ಥಿರವಾಯಿತು. 
	ಗುರುವೇ ಬ್ರಹ್ಮ ವಿಷ್ಣು ಈಶ್ವರ. ಗುರುವನ್ನು ಪೂಜಿಸಿದರೆ ತ್ರಿಮೂರ್ತಿಗಳನ್ನು ಪೂಜಿಸಿದಂತಾಗುತ್ತದೆ. ಅದಕ್ಕೆ ಅಲ್ಲವೇ ಹೇಳಿರುವುದು. . . ಗುರು ಹರಿ ಗುರುಹರ ಪರಬ್ರಹ್ಮ ಗುರುವೇ ಸಾಕ್ಷಾತ್ ಪರಬ್ರಹ್ಮ ಎಂದು. . 

|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮೂವತ್ತನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||