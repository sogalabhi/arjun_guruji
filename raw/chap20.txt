||ವಿಶಾಲವಾಗಿಹುದು ಗುರುದೃಷ್ಟಿ||

	ಬೆಂಗಳೂರಿನಲ್ಲಿ ಓರ್ವ ಗುರುಭಕ್ತ ಕುಟುಂಬ. ಅವರ ಮಗಳ ವಿವಾಹ ನಡೆಯುತ್ತಿತ್ತು. ಅವರು ಮೈಸೂರಿಗೆ ಬಂದು ಗುರುಗಳ ಆಶೀರ್ವಾದ ಪಡೆದು ಮದುವೆಯ ಆಹ್ವಾನಪತ್ರಿಕೆಯನ್ನು ಕೊಟ್ಟಿದ್ದರು. ವಿವಾಹ ದಿನದಂದು ಗುರುಗಳು ಬೆಂಗಳೂರಿನಲ್ಲಿಯೇ ಇದ್ದರು. ಹಾಗಾಗಿ ಗುರುಗಳು ಬರುವರೆಂಬ ಆ ಕುಟುಂಬದವರ ನಿರೀಕ್ಷೆ. ಆದರೆ ವಿವಾಹದ ದಿನದಂದು ಗುರುಗಳು ವಿವಾಹ ಮಹೋತ್ಸವಕ್ಕೆ ಹೋಗಿ ದರ್ಶನ ಕೊಡಲಿಲ್ಲ. ಗುರುಗಳು ಕಾರ್ಯಕ್ರಮವೊಂದರಲ್ಲಿ ನಿರತರಾಗಿದ್ದಿರಬಹುದೆಂದು ತಿಳಿದು ಅವರು ಗುರುದರ್ಶನಕ್ಕೆ ಹೋಗೋಣ ಎಂದು ನಿಶ್ಚಯಿಸಿದರು. ಯಾವುದೇ ಕೊರತೆ ಇಲ್ಲದೆ ಮನೋಹರವಾಗಿ ವಿವಾಹವು ಸಂಪನ್ನವಾಯಿತು. ವಿವಾಹದ ಮಾರನೆಯ ದಿನ ಸತ್ಯನಾರಾಯಣ ಪೂಜೆಯ ದಿನ ಗುರುದರ್ಶನಕ್ಕೆ ಹೋದರು ಆ ಕುಟುಂಬದವರು. ಆಗ ಗುರುಗಳು ವಿವಾಹ ಕಾರ್ಯಕ್ರಮವೆಲ್ಲಾ ಚೆನ್ನಾಗಿ ನಡೆಯಿತಲ್ಲವೇ ಎಂದರು. ಆಗ ಕುಟುಂಬದವರು, "ಗುರುಗಳೇ, ನಿಮ್ಮ ಆಶೀರ್ವಾದದಿಂದ ಮದುವೆಯೂ ತುಂಬಾ ಚನ್ನಾಗಿ ಆಯಿತು, ಯಾವುದಕ್ಕೂ ತೊಂದರೆಯಾಗಲಿಲ್ಲ, ಆದರೆ ನಿಮ್ಮ ಆಗಮನವು ಆಗಲಿಲ್ಲ, , ಎಂದು ಸಂತೋಷ ಬೆರೆತ ದುಃಖದಲ್ಲಿ ಹೇಳಿದರು. ಆಗ ಗುರುಗಳ ನಕ್ಕು, ಇವತ್ತು ಸತ್ಯನಾರಾಯಣಪೂಜೆ ನೆರವೇರಿತಲ್ಲವೇ, ಆ ಸತ್ಯನಾರಾಯಣ ಸ್ವಾಮಿಗೆ ಶಾಮಂತಿಗೆ ಹೂವರ್ಪಿಸಿ ಮಧ್ಯೆ ಗುಲಾಬಿ ಹೂ ಅರ್ಪಿಸಿದ್ದೀರಾ. ಇನ್ನೂ ಹಣ್ಣು ಆಗಿರದ ಬಾಳೆಹಣ್ಣು ಇಟ್ಟು ನೈವೇದ್ಯಮಾಡಿದಿರಿ. ಎಂದರು. ನಂತರ ಅವರು ಗುರುಗಳಿಗೆ ನಮಸ್ಕರಿಸಿ ಮತ್ತೆ ಛತ್ರಕ್ಕೆ ಹೊರಟರು. ಛತ್ರದಲ್ಲಿ ಸತ್ಯನಾರಾಯಣ ಸ್ವಾಮಿಯ ಮಂಟಪದ ಹತ್ತಿರ ಹೋಗಿ ನೋಡಿದರು. ಪರಮಾಶ್ಚರ್ಯ. . . . ಗುರುಗಳು ಹೇಳಿದ ಹಾಗೆಯೇ ಶಾಮಂತಿಗೆ ಹೂ ಗುಲಾಬಿಯಿಂದ ಅಲಂಕೃತವಾಗಿದ್ದ ಸತ್ಯನಾರಾಯಣ ಸ್ವಾಮಿ. . ಹಣ್ಣಾಗದಿರುವ ಬಾಳೆಹಣ್ಣು ನೈವೇದ್ಯವಾಗಿತ್ತು. ಇವಿಷ್ಟನ್ನು ನೋಡಿದವರಿಗೆ ಆಶ್ಚರ್ಯವೂ ಭಕ್ತಿಯು ಏಕಕಾಲದಲ್ಲಿ ಉಂಟಾಗಿ ಗುರುಗಳಿಗೆ ಮನದಲ್ಲೇ ನಮಿಸಿದರು. 
	 
	ಈ ಭೂಮಂಡಲದ ಸಕಲ ಚರಾಚರ ಪ್ರಾಣಿಗಳ ಅಣುರೇಣುತೃಣಕಾಷ್ಠ ವಿಚಾರವನ್ನು ಸದ್ಗುರು ಅರಿತಿರುತ್ತಾನೆ. ಅವನ ವಿಶಾಲವಾದ ದೃಷ್ಟಿಗೆ ಸಿಲುಕದ ವಿಷಯವಿಲ್ಲ. ತಿಳಿಯದ ಸಂಗತಿ ಇಲ್ಲ. ಅವನು ಶಿಷ್ಯರ ಉದ್ಧಾರಕ್ಕಾಗಿ ಅನೇಕ ಸೂಚನೆಗಳನ್ನು ನೀಡುತ್ತಲೇ ಇರುತ್ತಾನೆ. ಗುರುಗಳಲ್ಲಿ ಏಕರೂಪ ನಿಷ್ಠೆ ಇರುವ ಸದ್ಭಕ್ತರಿಗೆ ಅದು ಅರಿವಾಗಿ ಗುರುವಿನ ವಚನವನ್ನು ಪಾಲಿಸುತ್ತಾರೆ. ಸುಲಭಕ್ಕೆ ಅರ್ಥವಾಗದ ಗುರುವಾಕ್ಯವನ್ನು ಅರ್ಥಮಾಡಿಕೊಳ್ಳುವುದು ಸಾಧನೆಯೇ ಸರಿ. 

|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ತನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||