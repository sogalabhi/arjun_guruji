<h3>|| ಐದು ರೂಪಾಯಿ ಚಿಲ್ಲರೆ ಬರಬೇಕಲ್ಲವೇ ||</h3>
<p>| ನಮಾಮಿ ಅರ್ಜುನಚರಣಪಂಕಜಮ್ |</p>
<p>ಅಂದು ಸಂಜೆ ಗುರುಗಳ ಮನೆಯಲ್ಲಿ ಅಪಾರ ಸಂಖ್ಯೆಯ ಭಕ್ತರು ಕಾಯುತ್ತಿದ್ದರು. ಬಂದಿರುವ ಪ್ರತಿಯೊಬ್ಬರಿಗೂ ಅವರದೇ ಆದ ಸಮಸ್ಯೆಗಳು ದುಃಖಗಳು. ಗುರುಗಳಿಗೆ ತಮ್ಮ ಮನದಾಳದ ಸಂಕಟಗಳನ್ನು ನಿವೇದನೆ ಮಾಡಿದಾಗ ಅವರು ನೀಡುವ ಪರಿಹಾರ, ಸಾಂತ್ವನಗಳು ಅವರಿಗೆ ಧೈರ್ಯವನ್ನು ನೀಡುತ್ತಿದ್ದವು. ಒಮ್ಮೊಮ್ಮೆ ಒಬ್ಬರಿಗೆ ಹೇಳಿದ ಪರಿಹಾರ ಮತ್ತೊಬ್ಬರಿಗೂ ಅನ್ವಯಿಸುತ್ತಿತ್ತು.</p>
<p>ಒಬ್ಬೊಬ್ಬರ ಭಕ್ತರ ಜೊತೆ ಗುರುಗಳು ಸಂವಾದ ಮಾಡುತ್ತಿದ್ದರು. ಮನದಲಿ ದುಗುಡ ಹೊತ್ತು ಭಕ್ತರು ಬರುತ್ತಿದ್ದರು. ಅಲ್ಲಿಗೆ ಬಂದ ಭಕ್ತರಿಗೆ ಗುರುಗಳ ಮಂದಸ್ಮಿತ ವದನದ ದರ್ಶನದಿಂದ, ಅಮೃತಸೂಸುವ ವಚನಗಳಿಂದ ಸಮಸ್ಯೆಯೆಲ್ಲಾ ಪರಿಹಾರವಾದ ಭಾವದಿಂದ ನೆಮ್ಮದಿಯ ಮುಖಭಾವದಿಂದ ಗುರುಗಳ ಮನೆಯಿಂದ ಹೊರಡುತ್ತಿದ್ದರು.</p>
<p>ಹೀಗೆ ಅಪಾರಭಕ್ತರ ಸಮೂಹದಲ್ಲಿ ಇಬ್ಬರು ಗುರುಭಕ್ತರಾದ ಅಕ್ಕತಂಗಿಯರು ಕುಳಿತಿದ್ದರು. ಅವರೊಡನೆ ಅವರ ಚಿಕ್ಕ ಮಕ್ಕಳು ಇದ್ದರು. ಗುರುಸ್ಮರಣೆ ಮಾಡುತ್ತಾ ಗುರುದರ್ಶನದ ವೇಳೆಯ ಪ್ರತೀಕ್ಷೆ ಮಾಡುತ್ತಿದ್ದರು. ಅವರಿಗೆ ಗುರುದರ್ಶನವಾಯಿತು. ಆ ದಯಾಸಿಂಧುವಿನ ವಚನಾಮೃತವನ್ನು ಮನಸಾ ಸವಿದರು. ಅಷ್ಟರಲ್ಲಿ ಚನ್ನಾಗಿ ಕತ್ತಲಾಗಿತ್ತು. ಗುರುಗಳಿಗೆ ವಂದಿಸಿ ಮನೆಗೆ ಹೊರಟರು. ಕತ್ತಲೆಯಲ್ಲಿ ಅಪರಿಚಿತ ಆಟೋವಿನಲ್ಲಿ ಹೋಗಲು ಭಯವಿತ್ತು ಅವರ ಮನದಲ್ಲಿ. ಆದರೂ ಗುರುವನ್ನು ನೆನೆದು ದಾರಿಯಲ್ಲಿ ಕಂಡ ಒಂದು ಆಟೋವನ್ನು ಕರೆದರು. ಗುರುವು ಮನೆಗೆ ತಲುಪಿಸುತ್ತಾನೆಂಬ ಅಚಲವಾದ ನಂಬಿಕೆ ಅವರದ್ದು. ಆಟೋಚಾಲಕನೊಡನೆ ಮಾತನಾಡುತ್ತಾ ಅವರ ಮನೆಯ ತಲುಪಿದರು. ಸರಿರಾತ್ರಿಯಾದರೂ ಅವರು ಗುರುಗಳ ದಯೆಯಿಂದ ಕ್ಷೇಮವಾಗಿ ತಲುಪಿದರು. ಮಾತಿನ ಮಧ್ಯೆ ಆಟೋಚಾಲಕನಿಗೆ "ನಾವು ದೇವಸ್ಥಾನದಿಂದ ಬರುತ್ತಿದ್ದೇವೆ "ಎಂದರು. ಆಟೋಗೆ 95 ರೂಪಾಯಿಗಳಾಗಿತ್ತು. ಆಟೋದವನಿಗೆ 100 ರೂಪಾಯಿಗಳನ್ನು ಕೊಟ್ಟು ಗುರುಗಳ ಮನೆಯ ಪ್ರಸಾದವಾದ ಬಿಸ್ಕತ್ ಹಾಗೂ ಬಾಳೆಹಣ್ಣನ್ನು ಅವನಿಗೂ ಕೊಟ್ಟು ಕ್ಷೇಮವಾಗಿ ಮನೆಗೆ ತಲುಪಿಸಿದ್ದಕ್ಕೆ ಕೃತಜ್ಞತೆ ಅರ್ಪಿಸಿದರು. ಮನದಲ್ಲೇ ಮನೆಗೆ ತಲುಪಿಸಿದಕ್ಕಾಗಿ ಗುರುಗಳಿಗೆ ವಂದನೆಯನ್ನು ಸಮರ್ಪಿಸಿದರು.</p>
<p>ಮರನೆಯ ದಿನ ಆ ಗುರುಭಕ್ತ ಸೋದರಿಯರಿಗೆ ಗುರುಗಳು "ಏನಮ್ಮಾ, ಐದುರೂಪಾಯಿ ಚಿಲ್ಲರೆ ಬರಬೇಕಾಗಿತ್ತಲ್ಲಮ್ಮಾ" ಎಂದು ನಗುತ್ತಾ ನುಡಿದರು. ಅವರಿಗೆ ಪರಮಾಶ್ಚರ್ಯ. ಆಟೋದವನಿಂದ ೫ ರೂಪಾಯಿ ಚಿಲ್ಲರೆ ತೆಗೆದುಕೊಂಡಿರಲಿಲ್ಲ ಅವರು. ಅಂದು ಅವರಿಗೊಂದು ವಿಷಯ ಅರ್ಥವಾಯಿತು. ಗುರುದರ್ಶನಕ್ಕೆ ಅವರೇ ಪ್ರೇರಕರು, ಮತ್ತೆ ಮನೆಗೆ ತಲುಪಿಸುವವರೂ ವ್ಯವಸ್ಥೆಯ ಮಾಡುವವರೂ ಅವರೇ, ಎಂದು ಅವರಿಗೆ ಮನವರಿಕೆಯಾಗಿ ಸದಾ ನಮ್ಮ ಮಾರ್ಗದರ್ಶಕರಾಗಿರಿ "ಎಂದು ಮನಸಾ ಸ್ಮರಿಸಿದರು.</p>
<p>2018ನೇ ವರ್ಷದ ದತ್ತ ಜಯಂತಿ ತಲಕಾಡಿನ ಆಶ್ರಮದಲ್ಲಿ ನೆರವೇರಿಸಲು ಗುರುಗಳು ನಿಶ್ಚಯಿಸಿದ್ದರು. ಸಾವಿರಾರು ಜನರು ಸೇರಿದ ಕಾರ್ಯಕ್ರಮ ಅತ್ಯಂತ ಯಶಸ್ವಿಯಾಗಿತ್ತು. ಆ ಕಾರ್ಯಕ್ರಮದಲ್ಲಿ ಮೈಸೂರಿನ ಗುರುಭಕ್ತ ದಂಪತಿಗಳು ಗುರುಚರಣಕ್ಕೆ ಅರ್ಪಿಸಿದ್ದ ಧ್ವನಿಮುದ್ರಿಕೆ ಹಾಗೂ ದಿನಕ್ಕೊಂದು ಶ್ಲೋಕ ಪುಸ್ತಕದ ಲೋಕಾರ್ಪಣೆಯೂ ಆಗುವುದೆಂದು ಗುರುಗಳು ಸಂಕಲ್ಪಿಸಿದರು. ಆ ಧ್ವನಿಮುದ್ರಿಕೆಯಲ್ಲಿ ಶ್ರೀ ವೇಂಕಟಾಚಲ ಅವಧೂತರ ಅಷ್ಟೋತ್ತರ ಹಾಗೂ ಗುರುಸ್ತುತಿಗಳಿದ್ದವು. ಅಷ್ಟೋತ್ತರ ಹಾಗೂ ಗೀತೆಗಳ ರೆಕಾರ್ಡಿಂಗ್ ಗುರುಗಳ ಆಶೀರ್ವಾದದಿಂದಲೇ ಆಗಿದ್ದವು. ಗಣ್ಯರ ಸಮ್ಮುಖದಲ್ಲಿ ಅವುಗಳ ಲೋಕಾರ್ಪಣೆಯ ಆಗಿ ಗುರುಚರಣಕ್ಕೆ ಸಮರ್ಪಿಸಿದ ಭಾವದಿಂದ ಮನದಲ್ಲೇ ಗುರುಗಳಿಗೆ ನಮಿಸಿದರು ಕಾರ್ಯಕ್ರಮದ ನಂತರ ಅವರು ಮೈಸೂರಿಗೆ ವಾಪಸ್ ಬಂದಾಗ ಅವರಿಗೆ ಆಶ್ಚರ್ಯ ಕಾದಿತ್ತು. ಅವರು ಹೊರಟಿದ್ದು ಶನಿವಾರ. ಬಂದದ್ದು ಭಾನುವಾರ ಸಂಜೆ. ಅಲ್ಲಿಯವರೆಗೂ ಅವರ ಮನೆಗೆ ಬೀಗ ಹಾಕಿರಲಿಲ್ಲ. ಅವರು ಬೀಗ ಹಾಕಲು ಮರೆತಿದ್ದರು. ದೀಪವನ್ನೂ ಸಹ ಆರಿಸಿರಲಿಲ್ಲ. ಗಾಬರಿಯಿಂದ ಮನೆಗೆ ಬಂದು ನೋಡಿದರೆ ಮನೆಯ ಯಾವ ವಸ್ತುವೂ ಸಹ ಬದಲಾಗಿರಲಿಲ್ಲ. ಟೀಪಾಯಿಯ ಮೇಲೆ ಗುರುಗಳಿಗೆ ಹಾಕಿದ್ದ ಹಾರವು ಮನೆಯನ್ನು ರಕ್ಷಿಸಿದಂತೆ ನಗುತ್ತಿತ್ತು. ನೆಮ್ಮದಿಯ ನಿಟ್ಟುಸಿರುಬಿಟ್ಟ ಅವರು ಗುರುಗಳ ಶಕ್ತಿಯನ್ನು ಕೊಂಡಾಡಿದರು. ಈ ವಿಷಯವನ್ನು ಗುರುಗಳಿಗೆ ತಿಳಿಸಿದರು. ಗುರುಗಳು ನಗುತ್ತಾ ಎಲ್ಲವನ್ನು ಕೇಳಿಸಿಕೊಂಡರು. ಸದಾ ಕಾಲವೂ ರಕ್ಷಿಸುವವನು ಗುರುವೇ ಅಲ್ಲವೇ. . ‌</p>
<p>ಗುರುಗಳ ಕೃಪಾಛತ್ರದಲ್ಲಿ ಇರುವ ಭಕ್ತರಿಗೆ ದೀನತೆಯಾಗಲೀ, ಆಪತ್ತುಗಳಾಗಲೀ ಬರುವುದೇ ಇಲ್ಲ. ಸದಾ ಪೊರೆಯುವ ಗುರುವು ಜೊತೆಯಲ್ಲಿರಲು ಕಷ್ಟಕಾರ್ಪಣ್ಯತೆಗಳಿಗೆ, ಮದ ಅಹಂಕಾರಗಳಿಗೆ ಎಡೆಯೆಲ್ಲಿ. . ನಂಬಿದ ಭಕ್ತರ ಕಷ್ಟವನ್ನು ಅವರು ಹೇಳುವ ಮುನ್ನವೇ ಅರಿಯುವ ಗುರುವು ಅದರ ಪರಿಹಾರವನ್ನು ಸೂಚಿಸಲಾರನೇ. . . .</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಏಳನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||</h3>