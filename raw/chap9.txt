|| ಮಾಡಿದ ಅಡುಗೆಯು ಅಕ್ಷಯವಾದುದು ||

    
	ಈ ಘಟನೆ 2017 ನೇ ಅಕ್ಟೋಬರ್‌ನಲ್ಲಿ ನಡೆದದ್ದು. ಅವತ್ತು ಗುರುವಾರ. ಸಾಯಿನಾಥರಿಗೆ,  ಗುರುನಾಥರಿಗೆ,  ಗುರುದತ್ತನಿಗೆ ವಿಶೇಷ ಅಲಂಕಾರ. ಸರ್ವಾಲಂಕೃತ  ಸಾಯಿನಾಥರ  ಮೂರ್ತಿಯನ್ನು ನೋಡುವುದೇ ಕಣ್ಣಿಗೊಂದು ಹಬ್ಬ. ಭಜನೆ ಶುರುವಾಯಿತು. ಭಜನೆಯ  ಭಕ್ತಿಯ ಅಲೆಯಲ್ಲಿ ಭಕ್ತರನ್ನು ತೇಲಿಸಿದರು. ಆ ಅನಂದಾಮೃತವನ್ನು ಸವಿಯುತ್ತಿದ್ದ ಭಕ್ತರು ಭಾವಪರವಶರಾಗುತ್ತಿದ್ದರು. ಗುರುಗಳು ಗುರುಪರಂಪರೆಗಳಿಗೆ ಆರತಿ ಮಾಡಿದರು. ಗುರುಗಳು ಆರತಿ ಮಾಡುವ ವೈಖರಿಯೇ ಭಕ್ತರ ಮನದಲ್ಲಿ ವಿಶೇಷ ಭಾವವನ್ನು ಮೂಡಿಸುತ್ತಿತ್ತು. ಶಂಖ ಜಾಗಟೆ ಘಂಟೆಗಳ ಮಂಗಳಧ್ವನಿಯೊಂದಿಗೆ ಗುರುಪರಂಪರೆಗೆ ಪಂಚಾರತಿಯನ್ನು ಮಾಡುತ್ತಿದ್ದರು ಗುರುಗಳು. ನಂತರ ಧೂಪ ದೀಪ ನೈವೇದ್ಯಗಳ ನಂತರ ಭವ್ಯವಾದ ಆರತಿ ಮಾಡುತ್ತಿದ್ದರು ಗುರುಗಳು. ನಂತರ ಭಕ್ತಾದಿಗಳು ಬಾಬಾಗೆ ನಮಸ್ಕರಿಸಿ, ಸರದಿಯಲ್ಲಿ ಗುರುವರರಿಗೆ ನಮಸ್ಕರಿಸಿ ಪ್ರಸಾದ ಸ್ವೀಕಾರ ಮಾಡಿ ಹೊರಡುತ್ತಿದ್ದರು. 
    
	ಹೀಗೆ ಗುರುಪರಂಪರೆಗೆ ಆರತಿಯಾದ ನಂತರ ಗುರುಗಳು ಓರ್ವ  ಗುರುಭಕ್ತೆಯನ್ನು ಕರೆದು "ಅಮ್ಮ ನಾಳೆ ನಿಮ್ಮನೆಗೆ ಬರ್ತೀವಿ, ನಿಂಬೇಹಣ್ಣಿನ ಚಿತ್ರಾನ್ನ ಮೊಸರನ್ನ ಮಾಡಿ. ನಾವು ೧೫ ಜನ ಬರಬೋದು " ಅಂದರು. ಆ ಭಕ್ತರ ಮನೆಯ ಸದಸ್ಯರೆಲ್ಲರಿಗೂ ತುಂಬ ಸಂತೋಷವಾಯಿತು.  ಮಾರನೆಯ ದಿನ ಗುರುಗಳು ಅವರ ಮನೆಗೆ ಹೋದಾಗ ಸಂಭ್ರಮದಿಂದ ಎದುರುಗೊಂಡರು. ದತ್ತಸ್ವರೂಪಿಯಾದ ಗುರುಗಳಿಗೆ  ಪಾದಪೂಜೆ ಮಾಡಿದರು. ನಂತರ ಗುರುಗಳು ಅವರ ಮನೆಯವರೊಂದಿಗೆ ಸ್ವಲ್ಪ ಮಾತನಾಡುತ್ತಾ ಕುಳಿತರು. ನಂತರ ಅಡುಗೆ ಮನೆಗೆ ಗುರುಗಳು ಹೋದರು. ಅಲ್ಲಿ ಹೋಗಿ ಮಾಡಿದ ಅಡುಗೆಗಳನ್ನು ವೀಕ್ಷಿಸಿದರು. ನಂತರ ಅಕ್ಷತೆ ತರಿಸಿ ಮಾಡಿದ ಅಡುಗೆಗಳಿಗೆ ಹಾಕಿದರು. ಆಮೇಲೆ ಸ್ವಲ್ಪ ಹೊತ್ತು ಮಲಗ್ತೀನಿ ಎಂದು ಹೇಳಿ ಮಲಗಿದರು. ಆ ಸಮಯದಲ್ಲಿ ಬಂದ ಭಕ್ತರಿಗೆ ಪ್ರಸಾದವಿತರಣೆ ಮಾಡೋಣ ಎಂದು ಯೋಚಿಸಿ ಆ ಮನೆಯವರು ಮುಂದಾದರು. ಬಂದಿರುವ ಜನರು 35-40 ಜನರು. ಆದರೆ ಮಾಡಿರುವ ಅಡುಗೆ  15 ಜನರಿಗೆ.. 15ಜನರಿಗೆ ಮಾಡಿದ ಅಡುಗೆ ಇಷ್ಟು ಜನರಿಗೆ ಹೇಗೆ ವಿತರಣೆ ಮಾಡುವುದು ಎಂದು ಅವರ ಮನಸ್ಸಿನಲ್ಲಿ ಸಂದಿಗ್ಧವಾಯಿತು. ಆ ಗುರುಭಕ್ತರು ಗುರುಗಳನ್ನು ಮನಸ್ಸಿನಲ್ಲಿ ಸ್ಮರಿಸಿ ಎಲ್ಲರಿಗೂ ಬಡಿಸಿದರು.  ಬಂದಿದ್ದ ಭಕ್ತರೆಲ್ಲ ಹೊಟ್ಟೆತುಂಬ ಪ್ರಸಾದ ಸ್ವೀಕರಿಸಿ ತೃಪ್ತರಾದರು. ಆ ಮನೆಯವರು "ಹದಿನೈದೇ ಜನರಿಗೆ ಮಾಡಿದ ಅಡುಗೆಯು ಹೇಗೆ ಇಷ್ಟು ಜನರಿಗೆ ಸರಿಯಾಯಿತು. "ಎಂದು ಆಲೋಚನೆ ಮಾಡಿದರು. ಆಮೇಲೆ ಆ ಮನೆಯವರಿಗೆ ಗುರುಗಳು ಅಡುಗೆಮನೆಯ ಅಡುಗೆಗಳಿಗೆ ಅಕ್ಷತೆ ಯಾಕೆ ಹಾಕಿದ್ದು ಅಂತ ಅರ್ಥವಾಯಿತು. ಮಾಡಿದಡುಗೆ ಗುರುಕಾರುಣ್ಯದಿಂದ ಅಕ್ಷಯವಾಯಿತು ಎಂದು ಅವರಿಗೆ ಅರ್ಥವಾಗಿ ಗುರುವಿನ ಮಹಿಮೆಯನ್ನು ನೆನೆದು ಮನದಲ್ಲಿಯೇ ವಂದಿಸಿದರು. 
    
	ಹೀಗೆಯೇ ಇನ್ನೊಬ್ಬ ಗುರುಭಕ್ತರ ಮನೆಗೆ 10 ಜನರ ಜೊತೆ ಬರ್ತೀವಿ ಅಂದಿದ್ದರು ಗುರುಗಳು. ಅದರಂತೆ ಅವರು ಅಡುಗೆಯ ಸಿದ್ಧತೆಯನ್ನು ಮಾಡಿದ್ದರು. ಆದರೆ ಅದಕ್ಕಿಂತ ಅಧಿಕ ಸಂಖ್ಯೆಯಲ್ಲಿ ಗುರುಭಕ್ತರು ಅವರ ಮನೆಗೆ ಭೇಟಿನೀಡಿದ್ದರು. ಆದರೆ ಗುರುಕರುಣೆಯಿಂದ ಮಾಡಿದ ಅಡುಗೆಯು ಎಲ್ಲರಿಗೂ ಸಾಕಾಯಿತು. 

	ಮೈಸೂರಿನ ಓರ್ವ ಗುರುಭಕ್ತ ಕುಟುಂಬಕ್ಕೆ,  ಬರ್ತೀನಮ್ಮಾ ಇವತ್ತು, ಏನೂ ಮಾಡಬೇಡಿ ಎಂದು ಹೇಳಿದರು. ಅಂದು ಕರ್ನಾಟಕ ಬಂದ್ ಇದ್ದ ಕಾರಣ ಇಡೀ ಮೈಸೂರು ನಗರವೇ ಶಾಂತವಾಗಿತ್ತು. ಆದರೆ ಗುರುಗಳ ಜೊತೆಗೆ ಹೋಗುವವರ ಸಂಭ್ರಮ ಮೇರೆ ಮೀರಿತ್ತು. ಬೆಳಗ್ಗೆ ಒಬ್ಬ ಭಕ್ತರ ಮನೆಯಲ್ಲಿ ತಿಂಡಿ, ಮಧ್ಯಾಹ್ನ ಒಬ್ಬರ ಮನೆಯಲ್ಲಿ ಊಟ, ಹೀಗೆ ಗುರುಗಳ ಜೊತೆಗೆ 8 - 10 ಜನ ಹೋಗುತ್ತಿದ್ದರು. ಮಧ್ಯೇ ಮಧ್ಯೇ ಗುರುಗಳ ಪ್ರವಚನ ಕರ್ಣಾನಂದಕರವಾಗಿತ್ತು. ನಂತರ ಆ ಕುಟುಂಬದ ಗೃಹಿಣಿಗೆ ಮನೆಗೆ ಹೋಗಲು ಅಪ್ಪಣೆಯಿತ್ತರು. ಮನೆಗೆ ಬರ್ತೀವಿ.. ಏನೂ ಮಾಡಬೇಡಿ. ಎಂದು ಮೂರು ಸಲ ಹೇಳಿದರು. ಈ ಗುರುಭಕ್ತ ಕುಟುಂಬದವರು 10 ಜನ ಬರಬಹುದೆಂದು ತಿಳಿದು ಅಷ್ಟು ಜನಕ್ಕೆ ಬೇಕಾಗುವಷ್ಟು ಹಾಲು ಕಾಯಿಸಿದ್ದರು. ವಿಳ್ಳೇದಲೆ ಬಾಳೆಹಣ್ಣು ಬ್ಲೌಸ್ ಪೀಸ್ ನ ಸಿದ್ಧತೆ ಮಾಡಿಕೊಂಡರು. ರಾತ್ರಿ ಸುಮಾರು 10-30 ಗೆ ಗುರುಗಳು ಸುಮಾರು 10 ಜನರೊಡನೆ ಬಂದರು. ದೇವರ ಮನೆಯಲ್ಲಿ ಪೂಜೆ ಮಾಡಿದರು. ಆ ಮನೆಗೆ ಬಂದಿದ್ದ ಓರ್ವ ರಾಮಭಕ್ತನಿಗೆ ಪಾದಪೂಜೆ ಮಾಡಿಸಿದರು. ತಾವೂ ಪಾದಪೂಜೆ ಮಾಡಿದರು. ಬಂದವರಿಗೆಲ್ಲಾ ಹಾಲನ್ನೇ ಪ್ರಸಾದವಾಗಿ ಕೊಟ್ಟರು. ಮೊದಲು 10 ಜನರಿದ್ದ ಅಲ್ಲಿಗೆ ಆಮೇಲೆ ಸುಮಾರು 30 ಜನದಷ್ಟು ಜನರು ಗುರುಗಳ ದರ್ಶನಕ್ಕಾಗಿ ಬಂದರು. ಎಲ್ಲರಿಗೂ ಹಾಲಿನ ಪ್ರಸಾದ ವಿತರಣೆ ಆಯಿತು. ಏನೂ ಕಡಿಮೆಯಾಗಲಿಲ್ಲ. ಹೆಂಗಸರಿಗೆ ಕುಂಕುಮ ತಾಂಬೂಲ ಕೊಟ್ಟರು. ಅಂದು ಆ ಮನೆಯಲ್ಲಿ ಗೌರಿ ಹಬ್ಬದ ಸಡಗರದಂತೆ ಆಗಿತ್ತು. ಅದೆಂತಹ ಪುಣ್ಯಕರವಾದ ದಿನವೆಂದು ಆ ಗೃಹಿಣಿಯು ನೆನೆಯುತ್ತಾ ಕಣ್ಣೀರಾದರು. 
    
	ಕರುಣಾಮಯಿ ಗುರುಗಳು ಪ್ರಸಾದವನ್ನು ಅಕ್ಷಯಮಾಡಿದನ್ನು ನೋಡಿದ ಭಕ್ತರಿಗೆ  ಗುರುಚರಿತ್ರೆಯ ಒಂದು ಕಥಾನಕ ನೆನಪಾಯಿತು. ಅದರಲ್ಲಿ ಶ್ರೀ ನರಸಿಂಹಸರಸ್ವತಿ ಯತಿವರರು ಬಡಭಾಸ್ಕರಬ್ರಾಹ್ಮಣನು  ೩ ಜನರಿಗೆ ಸಾಕಾಗುವಷ್ಟು ಮಾಡಿದ ಅಡುಗೆ ಅವರ ಕರುಣೆಯಿಂದ ಅಕ್ಷಯವಾಗಿ ನೂರಾರು ಜನರು ಊಟಮಾಡಿದರೆಂಬ ಘಟನೆ. ಈ ಘಟನೆಯನ್ನು ಪ್ರತ್ಯಕ್ಷವಾಗಿ ನೋಡಿದ ಆ ಗುರುಭಕ್ತ ಕುಟುಂಬದವರು ಗುರುಗಳ ಅಗಣಿತ ಲೀಲಾವಿನೋದಗಳಲ್ಲಿ ಇದೂ ಒಂದೆಂದು ತಿಳಿದರು. ಗುರುಗಳಿಗೆ  ಸಾಷ್ಟಾಂಗಪ್ರಣಾಮವನ್ನು ಮಾಡಿದರು.

|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಒಂಭತ್ತನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||         || ಜೈ ಸದ್ಗುರುನಾಥ ||              || ಜೈ ಅರ್ಜುನಗುರೂಜಿ ||