|| ಆರ್ತ ರಕ್ಷಕ ಗುರು ||

	ಮೈಸೂರಿನ ಓರ್ವ ಗುರುಭಕ್ತರು. ರಾಘವೇಂದ್ರ ಸ್ವಾಮಿಗಳ ಮಧ್ಯಾರಾಧನೆಯ ದಿನ ಜನಿಸಿದ ಕಾರಣವೇನೋ ಎಂಬಂತೆ ಅವರು ಗುರು ರಾಘವೇಂದ್ರ ಸ್ವಾಮಿಗಳ ಪರಮ ಭಕ್ತರಾಗಿದ್ದರು. ಸರ್ಕಾರಿ ಕೆಲಸದಲ್ಲಿದ್ದ ಗುರುಭಕ್ತರು ಒಮ್ಮೆ ತಮ್ಮ ಮಗನೊಂದಿಗೆ ಮೊದಲ ಬಾರಿ ಗುರುಗಳ ದರ್ಶನಕ್ಕೆ ಬಂದರು. ತಂದಿದ್ದ ಕನಕಾಂಬರದ ಹೂವನ್ನು ಬಾಬಾರಿಗೆ ಅರ್ಪಿಸಿ ಕುಳಿತಿದ್ದರು. ಅದು ತುಂಬಾ ಭಕ್ತರು ಗುರುಗಳ ದರ್ಶನಕ್ಕಾಗಿ ಕಾಯುತ್ತಿದ್ದರು. ಓರ್ವ ಗುರುಭಕ್ತೆಯೊಂದಿಗೆ ಹೋಗಿದ್ದ ಇವರು ತಮ್ಮ ಸಮಯಕ್ಕಾಗಿ ಕಾಯುತ್ತಿದ್ದರು. ರೂಮಿನಲ್ಲಿದ್ದ ಗುರುಗಳು ಅವರನ್ನು ಮಾತನಾಡಿಸಿ ಬಾಬಾರಿಗೆ ಕನಕಾಂಬರದ ಹೂವನ್ನು ಅರ್ಪಿಸಿದ್ದ ವಿಷಯ ಹೇಳಿದರು. ವಿನಯ ಸ್ವಭಾವದ ಅವರ ಮಗನಿಗೆ ಆಶ್ಚರ್ಯವಾಯಿತು. ಅವರೇನೂ ಕೇಳದೇ ಇದ್ದರೂ ಅವರ ಕೆಲಸದ ವಿಷಯ ಹೇಳಿದರು. ಮತ್ತೊಂದು ಆಶ್ಚರ್ಯಕರವಾದ ವಿಷಯ ಎಂದರೆ ಅವರ ಪಕ್ಕದ ಮನೆಯ ಮಗುವಿನ ಆರೋಗ್ಯ ವಿಚಾರಿಸಿದರು. ಇದು ಇವರಿಬ್ಬರಿಗೆ ಗೊತ್ತಿರಲಿಲ್ಲ. 
	
	ನಂತರ ಆಗಾಗ ಗುರುಗಳ ದರ್ಶನಕ್ಕಾಗಿ ಹೋಗುತ್ತಿದ್ದರು. ಅವರು ನಿಷ್ಕಲ್ಮಶ ಸ್ವಭಾವ ಗುರುಗಳಿಗೆ ಅತ್ಯಂತ ಪ್ರಿಯವಾಯಿತು. ಬಾಬಾರ ಪರಮಭಕ್ತನಾದ ಅವರ ಮಗನಂತೂ ಗುರುಗಳಿಗೆ ಪ್ರೀತಿಪಾತ್ರನಾದನು. ಅವರೂ ಕಾಯ-ವಾಚಾ-ಮನಸಾ ಗುರುಸೇವೆಯನ್ನು ಮಾಡುತ್ತಿದ್ದರು. ಗುರುಗಳು ಕಾರ್ಯಾಂತರ ಪರವೂರಿಗೆ ಹೋದಾಗ ಆರತಿ ಮಾಡುವ ಸೌಭಾಗ್ಯವೂ ಇವರಿಗೆ ಲಭ್ಯವಾಗುತ್ತಿತ್ತು. 
	
	ಗುರುಭಕ್ತರು ಸರ್ಕಾರಿ ಸೇವೆಯಲ್ಲಿದ್ದರು. ಅವರಿಗೆ ದೂರದ ಊರಿಗೆ ವರ್ಗಾವಣೆ ಆಯಿತು. ಮೈಸೂರಿನಲ್ಲಿ ಸರ್ಕಾರಿ ಉದ್ಯೋಗದಲ್ಲಿದ್ದ ಅವರ ಪತ್ನಿಗೆ ಅಲ್ಲಿಗೆ ಹೋಗಲು ಆಗುತ್ತಿರಲಿಲ್ಲ. ಅವರು ಗುರುಗಳಿಗೆ ಗುರುಗಳೇ, " ದೂರದ ಊರಿನಲ್ಲಿ ಒಬ್ಬರೇ ಇರುತ್ತಾರಲ್ಲ ಏನು ಮಾಡುವುದು "ಎಂದು ದುಃಖದಿಂದ ಕೇಳಿದರು. ಆಗ ಗುರುಗಳು "ನಾನಿರುತ್ತೇನಮ್ಮ ಯಾವಾಗಲೂ ಜೊತೆಯಲಿ" ಎಂದು ಅಭಯ ಕೊಟ್ಟರು. ಇದನ್ನು ಕೇಳಿದ ಆ ಮನೆಯವರು ನಿರಾಳರಾದರು. ಹಾಗೆ ಅಭಯ ಕೊಟ್ಟ ಗುರುಗಳು ಅದರಂತೆ ಜೊತೆಯಲ್ಲಿ ಇರುತ್ತಾರೆ ಎಂದು ಅನೇಕ ಘಟನೆಗಳ ಮೂಲಕ ಮನವರಿಕೆ ಮಾಡಿದರು. 
	
	ಗುರುವೇ ಸರ್ವಸ್ವ ಎಂದು ತಿಳಿದು ಪರವೂರಿನಲ್ಲಿ ಉಪಸ್ಥಿತಿಯನ್ನು ಮನದಲ್ಲಿ ಭಾವಿಸಿದ ಭಕ್ತರ ಜನ್ಮದಿನ ಅವತ್ತು. ಸಂಜೆಯಿಂದ ಅವರು ಹೊಟ್ಟೆನೋವಿನಿಂದ ನರಳುತ್ತಿದ್ದರು. ರಾತ್ರಿಯ ಹೊತ್ತಿಗೆ ತುಂಬಾ ಜಾಸ್ತಿ ಆಯ್ತು ಅವರಿಗೆ. ಅಂದು ಮೈಸೂರಿನ ಅವರ ಮನೆಗೆ ಗುರುಗಳು ಭೇಟಿಕೊಟ್ಟಿದ್ದರು. ಮನೆಯವರಿಗೆ ದೂರವಾಣಿ ಮಾಡಿದಾಗ ಅವರಿಗೆ ಸುಯೋಗದಿಂದ ಗುರುಗಳ ಜೊತೆ ಮಾತನಾಡುವ ಭಾಗ್ಯ ದೊರೆಯಿತು. ಭಾವಪರವಶರಾದ ಅವರು "ಗುರುಗಳೇ, ಏನು ಮಾಡಲಿ ಇಲ್ಲಿ ಯಾರು ಇಲ್ಲ. ಹೊಟ್ಟೆನೋವಿದೆ ತುಂಬಾ. "ಎಂದರು. ಗುರುಗಳು ಅಡುಗೆಮನೆಗೆ ಹೋಗಿ ಒಂದು ದೊಡ್ಡ ಲೋಟ ನೀರು ಕುಡಿಯಲು ಹೇಳಿದರು. ಅದರಂತೆ ಅವರು ನೀರು ಕುಡಿದು ಮಲಗಿದರು. 
	
	ಅಷ್ಟರಲ್ಲಿ ಒಂದು ಆಶ್ಚರ್ಯಕರವಾದ ಘಟನೆ ನಡೆಯಿತು. ಆಗ ರಾತ್ರಿ 12 ಗಂಟೆ. ಆಗ ಬಾಗಿಲು ತಟ್ಟಿದ ಶಬ್ದ. ಇದನ್ನು ಕೇಳಿ ಬಾಗಿಲು ತೆಗೆದ ಆ ಗುರುಭಕ್ತರಿಗೆ ಆಶ್ಚರ್ಯ ಕಾದಿತ್ತು. ಮಗನೊಡನೆ ಗುರುಗಳನ್ನು ಕಂಡವರಿಗೆ ಮಾತೇ ಹೊರಡಲಿಲ್ಲ. ಗುರುಗಳೂ ಏನು ಹೇಳಲಿಲ್ಲ. ಅವರು ರಾತ್ರಿ ಮೈಸೂರಿನಿಂದ ಪ್ರಯಾಣ ಮಾಡಿ ಅಲ್ಲಿ ತಲುಪಿದ್ದರು. ಸ್ವಲ್ಪ ಹೊತ್ತು ಮಲಗಿ ಅಲ್ಲಿಂದ ಹೊರಟರು. ಏನೂ ಮಾತನಾಡಲಿಲ್ಲ. ಸುಮ್ಮನೆ ಬೆಳಗ್ಗೆವರೆಗೆ ಮಲಗಿ ನಂತರ ಹೊರಟರು. ಗುರುಭಕ್ತ ಆರೋಗ್ಯ ಸರಿ ಇಲ್ಲದ ಸಮಯದಲ್ಲಿ ನನ್ನೊಡನೆ ಯಾರು ಇಲ್ಲ ಎಂಬ ಅವರ ದುಃಖಕ್ಕೆ ಉತ್ತರವೇನೋ ಎಂಬಂತೆ ಗುರುಗಳು ಅಲ್ಲಿಗೆ ಹೋಗಿ ಅವರನ್ನು ಸಮಾಧಾನ ಪಡಿಸಿದರು. ಗುರುದರ್ಶನ ಉಡುಗೊರೆ ಪಡೆದ ನನ್ನ ಜನ್ಮದಿನ ಅರ್ಥಪೂರ್ಣವಾಗಿತ್ತು ಎಂದು ಆ ದಿನವನ್ನು ನೆನೆದ ಅವರು ಭಾವಪರವಶರಾದರು. 
	
	ಗುರು ಮಹಿಮೆಯು ಅವರ್ಣನೀಯವಲ್ಲವೇ. . . . 
	
	ಆ ಗುರು ಭಕ್ತರ ಮಗನಿಗೆ ಅಕ್ಕಿಯನ್ನು ಹಸುವಿಗೆ ಕೊಡು ಎಂದು ಗುರುಗಳು ಹೇಳಿದರು. ಅವರಿಗೆ ಆಶ್ಚರ್ಯ. ಅವರ ಮನೆಗೆ ಹಸುಗಳೇ ಬರುತ್ತಿರಲಿಲ್ಲ. ಆದರೆ ಹೇಗೆ ಅವರಿಗೆ ಹಸುವಿಗೆ ಅಕ್ಕಿಯನ್ನು ಹೇಗೆ ಕೊಡುವುದು ಎಂದು ಚಿಂತಿಸಿದರು. ಗುರುಗಳ ಇಚ್ಛೆಯಂತೆ ಆಗಲಿ ಎಂದು ನಿಶ್ಚಿಯಿಸಿದರು. ಆ ಸಂಜೆ ಅವರ ಮನೆಗೆ ಬರುವ ಹೊತ್ತಿಗೆ ಒಂದು ಹಸು ಇವರ ಮನೆ ಹತ್ತಿರ ನಿಂತಿದ್ದು ನೋಡಿ ಸಂತೋಷದಿಂದ ಹಸುವಿಗೆ ಅಕ್ಕಿಯನ್ನು ಕೊಟ್ಟು ನಮಸ್ಕರಿಸಿದರು. 
	
	ಅಂದು ಗುರುಗಳು ಗುರುಭಕ್ತ ಯುವಕನ ಜೊತೆಗೆ ವಿರಾಜಪೇಟೆಗೆ ಹೋಗಿದ್ದರು. ವಾಪಸ್ ಮೈಸೂರಿಗೆ ಬರುವಾಗ ರಾತ್ರಿಯಾಗಿತ್ತು. ಯುವಗುರುಭಕ್ತರು ಪೆಟ್ರೋಲ್ ಮುಗಿಯುತ್ತಿರುವ ಸೂಚನೆಯನ್ನು ಗುರುಗಳಿಗೆ ಹೇಳಿದರು. ಗುರುಗಳು ಸ್ವಲ್ಪ ಹೊತ್ತು ಧ್ಯಾನ ಮಾಡಿ ಈಗ ನಡೆಯಯ್ಯಾ ಎಂದರು. ಪೆಟ್ರೋಲ್ ಮುಗಿದು ಹೋದ ಸೂಚನೆಯೂ ಬಂದಿತ್ತು. ಆದರೂ ಕಾರ್ ಚಲಿಸುತ್ತಲೇ ಇತ್ತು. ಕಾರು ಚಲಾಯಿಸುತ್ತಿದ್ದ ಆ ಯುವಕನಿಗೆ ಏನು ಮಾಡಲೆಂದೇ ತೋಚುತ್ತಿರಲಿಲ್ಲ. ಗುರುಗಳ ಮಾತೇ ವೇದವಾಕ್ಯ ಎಂದು ತಿಳಿದಿದ್ದ ಅವರು ಗುರುಗಳ ಸೂಚನೆಯಂತೆ ಕಾರು ಓಡಿಸುತ್ತಲೇ ಇದ್ದರು. ಎಲ್ಲಿಯೂ ನಿಲ್ಲಲೇ ಇಲ್ಲ. ಹಾಗೆ ಮೈಸೂರು ತಲುಪಿತು. ಪೆಟ್ರೋಲ್ ಬಂಕ್ ನೋಡಿ ಪೆಟ್ರೋಲ್ ಹಾಕಿಸಿಕೊಂಡರು. ಗುರುಗಳು" ಏನಯ್ಯ ಹೀಗೆ ಕಾರಲ್ಲಿ ಬೆಂಗಳೂರಿನವರಿಗೆ ಹೋಗೋಣ ಅಂತಿದ್ದೆ, ಪೆಟ್ರೋಲ್ ಹಾಕಿಸಿದ್ದೀಯಲ್ಲ " ಎಂದರು. ಕಾರಿನ ಪೆಟ್ರೋಲ್ ಟ್ಯಾಂಕ್ ಪೂರ್ಣ ಖಾಲಿಯಾದರೂ ಅಷ್ಟು ದೂರ ಬಂದಿದ್ದಕ್ಕೆ ಯುವಕನಿಗೆ ಗುರುಗಳ ಮಹಿಮೆ ಅರ್ಥವಾಗಿ ನಮಸ್ಕರಿಸಿದರು. 
	
	ಇಂದಿಗೂ ಆ ಕುಟುಂಬದವರಿಗೆ ಗುರುಗಳ ಮಾತೇ ವೇದವಾಕ್ಯ. ಗುರುವನ್ನು ಭಾವರೂಪದಿಂದ ಪೂಜಿಸುವ ಅಪರೂಪದ ಕುಟುಂಬದವರು. 
	
	ಗುರುವಚನವು ಅಸತ್ಯವಾಗುವುದೆಂತು. ಭಾವಿಕ ಮನಸ್ಸಿನ ಭಕ್ತರಿಗೆ ಮನದಲ್ಲಿಯೇ ನೆಲೆಸಿ ಅವರಲ್ಲಿ ತಮ್ಮ ಉಪಸ್ಥಿತಿಯ ಅರಿವನ್ನು ಮೂಡಿಸುತ್ತಾರೆ. ಭಕ್ತರ ಮನವನ್ನು ಅರಿತಿರುವ ಗುರುವಿಗೆ ಯೋಗ್ಯ ಸಮಯದಲ್ಲಿ ಯೋಗ್ಯವಾದುದನ್ನೇ ಕೊಡುವ ವಿಚಾರವಿರುತ್ತದೆ. ಅದು ನಾವು ಕೇಳಲೀ ಬಿಡಲೀ ಗುರುಗಳು ಕಾಲ ಪಕ್ವವಾದಾಗ ಅನುಗ್ರಹಿಸುತ್ತಾರೆ. ಅವರ ಅನುಗ್ರಹವನ್ನು ಸ್ವೀಕರಿಸುವಷ್ಟು ಶಿಷ್ಯತ್ವ ನಾವು ಸಂಪಾದಿಸಬೇಕು ಅಷ್ಟೇ. . . . . 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮೂವತ್ತೈದನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||  || ಜೈ ಅರ್ಜುನಗುರೂಜಿ ||