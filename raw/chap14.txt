|| ನೀರಿಲ್ಲದ ಭೂಮಿಯಲ್ಲಿ ನೀರು ಬಂದದ್ದು ||

  
	ಅಂದು ಗುರುಗಳ ಮನೆಯಲ್ಲಿ ಅವರ ದರ್ಶನದ ಕೃಪೆಗಾಗಿ ಅನೇಕ ಜನರು ಸೇರಿದ್ದರು. ಎಲ್ಲರಿಗೂ ಒಂದೇ ಚಿಂತೆ. ಗುರುಗಳ ಅಮೃತವಾಣಿಯಿಂದ ತಮ್ಮ ಸಮಸ್ಯೆ ಪರಿಹಾರವಾದರೆ ಸಾಕು ಅಂತ. ಗುರುಗಳು ಒಮ್ಮೊಮ್ಮೆ ಅವರ ಮನೆಯ ಹಾಲಿನಲ್ಲಿ ಕುಳಿತು ದಿವ್ಯವಾಣಿಯಿಂದ ಮಾತನಾಡುತ್ತಿದ್ದರು. ಆದರೆ ಅದರಲ್ಲಿ ಒಂದು ಒಂದು ಪದವಾಗಲಿ ಒಂದು ವಾಕ್ಯವಾಗಲಿ ಸುಮ್ಮನೆ ಆಡಿದುದಾಗಿರುತ್ತಿರಲಿಲ್ಲ. ಅಲ್ಲಿದ್ದ ಜನರ ಸಮಸ್ಯೆಗೆ ಪರಿಹಾರ ಹೀಗೆ ಹೇಳುತ್ತಿದ್ದರು. ಸಮಸ್ಯೆ ಇರುವ ವ್ಯಕ್ತಿಗಳಿಗೆ ಅರ್ಥವಾಗುತ್ತಿತ್ತು. ಆದರೆ ಗುರುಗಳೆಂದೂ ಅವರ ಮನಸ್ಸನ್ನು ನೋಯಿಸುತ್ತಿರಲಿಲ್ಲ. ತಪ್ಪು ಮಾಡಿರುವವರು ಬಂದಿದ್ದರೂ ಅವರಿಗೆ ಅರ್ಥವಾಗುವ ಹಾಗೆ ತಿಳಿಸಿ ಹೇಳುತ್ತಿದ್ದರು. ಒಟ್ಟಿನಲ್ಲಿ ಗುರುಗಳ ದರ್ಬಾರಿಗೆ ಬಂದಂತಹ ಯಾರೂ ಸಹ ದುಃಖದಿಂದ ಹೋಗುತ್ತಿರಲಿಲ್ಲ. ಹಗುರಾದ ಮನಸ್ಸಿನಿಂದ ಅಮೃತವನ್ನು ಕುಡಿದಂತಹ ಮನೋಭಾವದಿಂದ ಹೋಗುತ್ತಿದ್ದರು. ತಪ್ಪು ಮಾಡಿದ್ದನ್ನು ಒಪ್ಪಿ ಮತ್ತೆಂದೂ ತಪ್ಪು ಮಾಡದ ಹಾಗೆ ಮನದಲ್ಲಿ ಸಂಕಲ್ಪ ಮಾಡಿ ತೆರಳುತ್ತಿದ್ದರು. 
  
	ಅಂದು ಗುರುಗಳ ಮನೆಗೆ ತಿಪಟೂರಿನ ತೆಂಗಿನ ತೋಟದ ಮಾಲಿಕರು ಬಂದಿದ್ದರು. ಅವರ ಊರಿನಲ್ಲಿ ಮಳೆಯ ಸಮಸ್ಯೆಯಿಂದಾಗಿ ತೆಂಗಿನ ಮರಗಳಿಗೆ ನೀರು ಸಿಗುತ್ತಿರಲಿಲ್ಲ. ಅಂತರ್ಜಲ ವ್ಯವಸ್ಥೆಗೂ ಪ್ರಯತ್ನಿಸಿದರು. ಅವರ ಜಮೀನಿನಲ್ಲಿ ಎಲ್ಲಿಯೂ ಅಂತರ್ಜಲ ಸಿಗುವ ಸೂಚನೆಯೇ ಇರಲಿಲ್ಲ. ಬೇರೆ ತೋಟದವರನ್ನು ನೀರು ಕೇಳಿದರೆ ಅವರ ಪ್ರತಿಕ್ರಿಯೆ ಬೇಸರವಾಗುತ್ತಿತ್ತು. ಇಂತಹ ಪರಿಸ್ಥಿತಿ ಹಾಗಿತ್ತು ಅವರಿಗೆ. ಇಷ್ಟೆಲ್ಲಾ ಸಮಸ್ಯೆಗಳನ್ನು ಹೊತ್ತು ಬಂದ ಅವರಿಗೆ ಗುರುಗಳ ದರ್ಶನವೇ ನೆಮ್ಮದಿಯನ್ನು ತಂದಿತ್ತು. ಗುರುಗಳ ಜೊತೆ ಮಾತನಾಡುವ ಅವಕಾಶವೂ ಸಿಕ್ಕಿತ್ತು. 
  
	ಅವರು ಗುರುಗಳಿಗೆ ತಮ್ಮ ತೆಂಗಿನ ತೋಟದಲ್ಲಿನ ನೀರಿನ ಸಮಸ್ಯೆಯನ್ನು ನಿವೇದಿಸಿದರು. ಗುರುಗಳು ಮಂದಹಾಸದಿಂದ ಅಕ್ಷತೆಯ ಕೊಟ್ಟು ನೀವು ನಿಮ್ಮ ಜಮೀನಿನಲ್ಲಿ ಎಲ್ಲಿಯಾದರೂ ಅಕ್ಷತೆಯನ್ನು ಹಾಕಿ, ಅಲ್ಲಿ ನೀರು ಬರುತ್ತದೆ ಎಂದರು. ಸಂತೋಷದಿಂದ ಅವರು ನಮಸ್ಕರಿಸಿ ಅಕ್ಷತೆಯನ್ನು ತೆಗೆದುಕೊಂಡು ಹೋದರು. ತಮ್ಮ ಜಮೀನಿನಲ್ಲಿ ಗುರುಗಳ ಧ್ಯಾನಮಾಡಿ ಅವರು ಹೇಳಿದಂತೆ ಒಂದು ಕಡೆ ಹಾಕಿದರು. ಆ ಸ್ಥಳದಲ್ಲಿಯೇ ಬೋರ್ವೆಲ್ ತೋಡಿಸಿದರು. ಆಶ್ಚರ್ಯ. . . . ಅಲೆಅಲೆಯಾಗಿ ಗಂಗೆ ಹರಿದಳು. ನೀರಿಲ್ಲದೆ ಬಸವಳಿದಿದ್ದ ಅವರ ತೆಂಗಿನತೋಟ ನೀರಿನಿಂದ ಮಿಂದಿತು. ಅವರ ಮನವು ಆನಂದದ ಸೆಲೆಯಾಯಿತು. ಸಂತಸದ ಮನಸ್ಸಿನಿಂದ ಅವರು ಗುರುಗಳಿಗೆ ನಮನವನ್ನು ಅರ್ಪಿಸಿದರು. 
 
	ಅಂದು ಗುರುಗಳ ಮನೆಯಲ್ಲಿ ವಿಶೇಷ ಕಾರ್ಯಕ್ರಮವಿತ್ತು. ತಿಪಟೂರಿನ ಭಕ್ತರು ಗುರುಗಳ ಮನೆಗೆ ಬಂದು ದೊಡ್ಡಪ್ರಮಾಣದಲ್ಲಿ ಸಿಹಿಯನ್ನು ತಂದು ವಿತರಣೆಯನ್ನು ಮಾಡಿದರು. ಗುರುಗಳ ಅಮ್ಮನವರಿಗೆ ಹೇಳಿದರು" ಅಮ್ಮಾ, ನಮ್ಮ ಜಮೀನಿನಲ್ಲಿ ನೀರಿಗೆ ತುಂಬಾ ಕಷ್ಟವಿತ್ತು, ಬೇರೆ ಜಮೀನಿನ ಮಾಲೀಕರೊಂದಿಗೆ ಕಷ್ಟಪಟ್ಟು ನೀರನ್ನು ಪಡೆಯುತ್ತಿದ್ದೆವು. ಜಮೀನಿನಲ್ಲಿ ನೀರಿನ ಒರತೆಯೇ ಇರಲಿಲ್ಲ. ಅಂತಹುದರಲ್ಲಿ ಗುರುಗಳು ಕೊಟ್ಟ ಅಕ್ಷತೆಯಿಂದ ನಮ್ಮ ಜಮೀನಿನಲ್ಲಿ ನೀರು ಬಂದು ತೆಂಗಿನ ಬೆಳೆಗೆ ನೀರೊದಗಿತು. ಎಂದು ಕೃತಜ್ಞತೆಯಿಂದ ಹೇಳಿ ನಮಸ್ಕರಿಸಿದರು. 
  
	ಗುರುಗಳು ಡಿಸೆಂಬರ್ 2017 ರಂದು ಒಂದು ಮಹೋನ್ನತವಾದ ಕಾರ್ಯಕ್ರಮವನ್ನು ಮಾಡಿದರು. ಅದಕ್ಕೆ ಅವಶ್ಯಕವಾದ ತೆಂಗಿನಕಾಯಿಗಳನ್ನು ಕೊಟ್ಟು ಗುರುಸೇವೆಯನ್ನು ಮಾಡಿದರು. 
  
	ಗುರುವಿನ ಅನುಗ್ರಹವಿದ್ದರೆ ಬರದ ಜಮೀನಿನಲ್ಲಿಯೂ ನೀರು ಬರುತ್ತದೆ. ಜಡ ಮನದಲ್ಲಿಯೂ ಜ್ಞಾನದ ಸೆಲೆಯು ಉಗಮವಾಗುವುದು. ಅವರ ಮಂದಹಾಸದ ನುಡಿಗಳು ಎಂತಹವರಲ್ಲಿಯೂ ಚೈತನ್ಯ ತುಂಬುವುದು. ಗುರುಗಳ ಸ್ಪರ್ಶ ನಮ್ಮನ್ನು ಸತ್ಕಾರ್ಯ ಮಾಡಲು ಪ್ರೇರೇಪಿಸುತ್ತದೆ. ಗುರುವಾಣಿ ನಮಗೆ ನಿಜ ಸತ್ಯದ ಅರಿವನ್ನು ಮೂಡಿಸುತ್ತದೆ. ಗುರುಗಳೊಡನೆ ಒಡನಾಟ ಅತ್ಯಂತ ಭಾಗ್ಯಕರವಾದುದು. ಕರ್ಮ ಕಳೆಯಬಲ್ಲ ಗುರುವಿಗೆ ಅಸಾಧ್ಯವಾದರೂ ಯಾವುದಿದೆ. . . . 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹದಿನಾಲ್ಕನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||
