|| ಸರ್ವ ಆಪತ್ತುಗಳಿಂದ ರಕ್ಷಿಪನೆ ಗುರು||

	2017 ರ ನವರಾತ್ರಿಯ ಸಮಯದಲ್ಲಿ ನಡೆದ ಘಟನೆ. ತಲಕಾಡು ಆಶ್ರಮದಲ್ಲಿ ಗುರುಗಳು ಅನುಷ್ಠಾನನಿರತರಾಗಿದ್ದರು. ಅಲ್ಲಿಯೇ ಸಮೀಪದಲ್ಲಿದ್ದ ಗರ್ಗೇಶ್ವರಿಯ ದೇವಸ್ಥಾನಕ್ಕೆ ಓರ್ವ ಗುರುಭಕ್ತರ ಕಾರಿನಲ್ಲಿ ಧ್ಯಾನ ಮಾಡಲು ಹೊರಟರು. ಧ್ಯಾನದ ಸಮಯದಲ್ಲಿ ಒಬ್ಬ ಗುರುಭಕ್ತರ ಮನೆಯಲ್ಲಿ ಇಂದು ಸಮಸ್ಯೆಯಾಗುವುದೆಂದು ಅವರಿಗೆ ಅರಿವಾಯಿತು. ಈ ವಿಷಯವನ್ನು ಅವರು ಜೊತೆಯಲ್ಲಿದ್ದ ಗುರುಭಕ್ತರಿಗೆ ತಿಳಿಸಿದರು. ಆ ದಿನ ರಾತ್ರಿ ಇದ್ದಕ್ಕಿದ್ದಂತೆ ಆ ಗುರುಭಕ್ತರ ಮನೆಗೆ ಹೋದರು. ಆ ಸಮಯದಲ್ಲಿ ಬಂದಂತಹ ಅವರನ್ನು ನೋಡಿ ಆ ಮನೆಯವರಿಗೆ ಆಶ್ಚರ್ಯವಾಯಿತು. ಗುರುಗಳು ಅವರ ಮನೆಯ ಮುಂದೆ ನಿಂತು ಸೂಕ್ಷ್ಮವಾಗಿ ಅವಲೋಕಿಸಿದರು. ಅವರು ಮನೆಯ ಮುಂದೆ ವಾಮಾಚಾರಪದ್ಧತಿಯಿಂದ ಹಾಕಿದ ನಿಂಬೆಹಣ್ಣು ಬಿದ್ದಿತ್ತು. ಆ ನಿಂಬೆಹಣ್ಣು ಅರಿಸಿನಕುಂಕುಮ ರಕ್ತದಿಂದ ಕೂಡಿತ್ತು. ಇದನ್ನು ಕಂಡ ಗುರುಗಳು ಬೇರೇನು ಯೋಚನೆ ಮಾಡದೆ ಅದನ್ನು ದೂರ ಎಸೆದರು‌. ಇದನ್ನೇ ಗುರುಗಳು ಧ್ಯಾನದೃಷ್ಟಿಯಿಂದ ಅರಿತು ಆ ಮನೆಗೆ, ಆ ಮನೆಯ ಸದಸ್ಯರಿಗೆ ಬರಬಹುದಾದ ದೊಡ್ಡ ಅಪಾಯವನ್ನು ದೂರಮಾಡಿದರು. ವಿಷಯ ತಿಳಿದ ಆ ಗುರುಭಕ್ತಮನೆಯವರಿಗೆ ಗುರುಗಳ ಶಿಷ್ಯವಾತ್ಸಲ್ಯವನ್ನು ನೆನೆದು ‌ಕೃತಜ್ಞತೆಯಿಂದ ವಂದನೆಯನ್ನು ಅರ್ಪಿಸಿದರು. ಒಮ್ಮೆ ಗುರುವೆಂದು ಶರಣಾದರೆ ಹೆಜ್ಜೆ ಹೆಜ್ಜೆಯಲ್ಲೂ ಕಾಯುವನೆಂಬ ಭಾವನೆ ಆ ಗುರುಭಕ್ತರ ಮನದಲ್ಲಿ ಗಟ್ಟಿಯಾಯಿತು. 
	
	ಈ ಗುರುಭಕ್ತರು ಹಟಯೋಗದ ಅಭ್ಯಾಸ ಮಾಡುತ್ತಿದ್ದರು. ಅವರ ನಿಷ್ಕಲ್ಮಶವಾದ ಮನಸಿಗೆ ಗುರುಗಳು ಇಂದು ದೂರವಾಣಿ ಮಾಡಿದರೆ ಚನ್ನಾಗಿರತ್ತೆ ಎಂದು ಅನಿಸಿದ ತಕ್ಷಣ ಅದನ್ನು ಅರಿತವರೇನೋ ಎಂಬಂತೆ ಗುರುಗಳು ದೂರವಾಣಿ ಮಾಡುತ್ತಿದ್ದರು. ಮನೆಗೆ ಬಂದರೆ ಎಷ್ಟು ಭಾಗ್ಯ ಎಂದು ಅನಿಸಿದ ತಕ್ಷಣ ಗುರುಗಳು ಅವರ ಮನೆಗೆ ದಿಢೀರೆಂದು ಬರುತ್ತಿದ್ದರು. ಅಂದು ಅವರಿಗೆ ಆಹಾರದ ಇನ್ಫೆಕ್ಷನ್ ಆಗಿ ಆರೋಗ್ಯ ಸರಿಯಿರಲಿಲ್ಲ. ಗುರುಗಳು ಅವರನ್ನು ಕರೆದು ಕಾಲು ಒತ್ತಲು ಹೇಳಿದರು. ಒಂದೆರಡು ನಿಮಿಷ ಗುರುಗಳು ಅಲ್ಲಿಂದ ಹೊರಟರು. ಬರುವ ಹೊತ್ತಿಗೆ ಇವರ ಹೊಟ್ಟೆಯ ಸಮಸ್ಯೆ ಪರಿಹಾರವಾಗಿತ್ತು. ಗುರುಗಳಿಗೆ ಶುರುವಾಗಿತ್ತು. . . ಗುರುಗಳು ನಗುತ್ತಾ ನಿಂತರು. ಆಗ ಆ ಭಕ್ತರಿಗೆ ತಮ್ಮ ಸಮಸ್ಯೆಗಳನ್ನು ಗುರುಗಳೇ ಸ್ವೀಕರಿಸಿದ್ದಾರೆ ಎಂದು ಅರಿವಾಗಿ ಮನತುಂಬಿ ನಮಸ್ಕರಿಸಿದರು. 
 
	ಅರಿತೋ‌ಮರೆತೋ ಗುರುವನ್ನು ನೆನೆದು ಅನನ್ಯ ಭಕ್ತಿಯಿಂದ ಗುರುವಿಗೆ ಶರಣಾದರೆ ಲೋಕದೊಡೆಯ ಗುರುವು ಕಣ್ಣುಗಳನ್ನು ಕಾಪಾಡುವ ಕಣ್ಣಿನ ರೆಪ್ಪೆಗಳಂತೆ ಅವರನ್ನು ಸದಾ ಪೊರೆಯುವನು. ಭಕ್ತರಿಗೆ ಗುರುವರ್ಯರು ಮಾಡಿದ ಉಪಕಾರವನ್ನು ಮರೆಯುವುದಾಗಲೀ, ಆ ಉಪಕೃತನು ಮೆರೆಯುವುದಾಗಲೀ ಎಂದೂ ಸಾಧ್ಯವೇ ಆಗುವುದಿಲ್ಲ. . 
 
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹನ್ನೊಂದನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||
