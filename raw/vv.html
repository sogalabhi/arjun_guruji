<p>ಅವಧೂತ<br>
'ಅ' ಅಂದರೆ ಅಕ್ಷರತ್ವಾತ್<br>
( ಕ್ಷರವಿಲ್ಲದ್ದು ಅಥವಾ ನಾಶವಿಲ್ಲದ್ದು )</p>
<p>'ವ' ಅಂದರೆ ವರೇಣ್ಯತ್ವಾತ್<br>
( ಅತ್ಯಂತ ದೊಡ್ಡದು ಎಂದರೆ ಬ್ರಹ್ಮವಸ್ತು)</p>
<p>'ಧೂ' ಎಂದರೆ ಧೂತಸಂಸಾರಬಂಧನಾತ್<br>
( ಹುಟ್ಟು ಸಾವೆಂಬ ಸಂಸಾರದ ಬಂಧನಗಳನ್ನು ಕಾಲಿನಿಂದ ದೂರ ಒಗೆದಿರುವುದು )</p>
<p>'ತ' ತತ್ತ್ವಮಸ್ಯಾದಿ ವಾಕ್ಯಲಕ್ಷತ್ವಾತ್<br>
( ಮಹಾ ವಾಕ್ಯಗಳಾದ ಅಹಂ ಬ್ರಹ್ಮಾಸ್ಮಿ, ಸರ್ವಂ ಖಲ್ವಿದಂ ಬ್ರಹ್ಮ , ಅಯಮಾತ್ಮಾ ಬ್ರಹ್ಮ ಎಂಬ ಪದಗಳ ಅರ್ಥವೇನಿದೆಯೋ ಅದೇ ತಾನಾಗಿರುವ ನಿಜಸ್ಥಿತಿ )<br>
ಧೂತ ಧೂಳನ್ನು ಕೊಡವುವುದು,<br>
ಸಂಸಾರದ ಧೂಳನ್ನು ಕೊಡವುವುದು ಎಂದರ್ಥ.</p>
<hr>
<p>ಪ್ರಾರಂಭಿಕ ನುಡಿ</p>
<p>ಜಗದಗಲವೇ ಗುರುಮಹಿಮೆ. ಗುರುಮಹಿಮೆಯ ವ್ಯಾಪ್ತಿ ಅಪರಿಮಿತ. ದತ್ತಪರಂಪರೆಯ ಗುರುವರ್ಯರಾದ ಪರಮಪೂಜ್ಯ ಶ್ರೀ ವೇಂಕಟಾಚಲಾವಧೂತರ ಮುಖೋಧೃತ ವಾಣಿಗಳ ವ್ಯಾಪ್ತಿ ಸಾಗರದಷ್ಟು ಆಳ ಆಗಸದಷ್ಟು ವಿಶಾಲ. " ಸವಿದವನೇ ಬಲ್ಲ ಬೆಲ್ಲದ ಸವಿಯ " ಎಂಬಂತೆ ಗುರುನಾಥರ ಈ ವಚನಗಳನ್ನು ಹೃದಿಸ್ಥ ಮಾಡಿಕೊಂಡು ಅವರು ತೋರಿದ ದಾರಿಯಲ್ಲಿ ನಡೆದು ಆತ್ಮೋನ್ನತಿಯನ್ನು ಎಲ್ಲ ಸಹೃದಯ ಗುರುಭಕ್ತರು ಪಡೆಯಲಿ ಎಂಬ ಉದ್ದೇಶದಿಂದ ಈ ಗುರುವಚನಾಮೃತ ಸಂಗ್ರಹದ ಕಿರುಪುಸ್ತಕವು ಪ್ರಕಟವಾಗಿದೆ. ಪುಣ್ಯವಶದಿಂದ ದೊರೆತ ಸದ್ಗುರುವಿನ ವಚನಾಮೃತವನ್ನು ಓದಿ ಸತ್ಫಲ ಪಡೆದರೆ ನಮ್ಮ ಉದ್ದೇಶವು ಸಾರ್ಥಕವಾಗುವುದು. ಶ್ರೀ ವೇಂಕಟಾಚಲ ಅವಧೂತರ ಅನುಗ್ರಹೀತತನಯರಾದ ಶ್ರೀ ಅರ್ಜುನ ಗುರುಗಳ ಆಶೀರ್ವಾದದಿಂದ ಈ ಕಿರುಪುಸ್ತಕವು ಗುರುಸಮರ್ಪಣೆಯಾಗಿದೆ.</p>
<p>- ಗುರುಭಕ್ತೆ ಡಾ. ಸೋನಿಯಾ ಮಂದಪ್ಪ</p>
<h3>|| ಶ್ರೀ ವೇಂಕಟಾರ್ಜುನಾಯ ನಮಃ ||</h3>
<hr>
<h3>|| ಶ್ರೀ ಗುರುಭ್ಯೋ ನಮಃ ||</h3>
<p>ಜಟಾಧರಂ ಪಾಂಡುರಂಗಂ ಶೂಲಹಸ್ತಂ ಕೃಪಾನಿಧಿಮ್ |<br>
ಸರ್ವರೋಗಹರಂ ದೇವಂ ದತ್ತಾತ್ರೇಯಮಹಂ ಭಜೇ ||</p>
<p>ಸ್ವಾತ್ಮಾರಾಮಂ ನಿಜಾನಂದಂ ಶೋಕಮೋಹವಿವರ್ಜಿತಮ್ |<br>
ಸ್ಮರಾಮಿ ಮನಸಾ ನಿತ್ಯಂ ವೇಂಕಟಾಚಲದೇಶಿಕಮ್ ||</p>
<p>ಮಂದಸ್ಮಿತಂ ಶಿವಂ ಶಾಂತಂ ಚಿದಾನಂದಂ ವಿವೇಕಿನಮ್ |<br>
ಜ್ಞಾನದಂ ಮೋಕ್ಷದಂ ಚೈವ ಅರ್ಜುನಂ ಚ ನಮಾಮ್ಯಹಮ್  ||</p>
<h4>1. ಭಗವಂತ ಎಲ್ಲರಲ್ಲೂ ಇದ್ದಾನಪ್ಪಾ..ಸೃಷ್ಟಿಯ ಸಕಲಜೀವಿಗಳಲ್ಲೂ "ಅವನೇ" ಇರುವನು.ಈ ಪೂಜೆ ಗೌರವ ನಿಮ್ಮ ಶರೀರಕ್ಕಲ್ಲ. ಅದರೊಳಗಿರುವ ಭಗವಂತನಿಗೆ. ಹೀಗೆ ಎಲ್ಲರನ್ನೂ ಭಿನ್ನವೆಣಿಸದಂತೆ ಏಕವಾಗಿ ಕಾಣಬೇಕು. ಅದುವೇ "ಅದ್ವೈತ"... "ತನ್ನೋsದ್ವೈತಂ ಪ್ರಚೋದಯಾತ್".</h4>
<h4>2. ಗುರುವೆಂದರೆ ಕೇವಲ ಅಧ್ಯಾತ್ಮವೇ ಮಾತ್ರವಲ್ಲ.ಆತ ಬದುಕಿನ ದಾರಿದೀಪ. ಜೀವನದಲ್ಲಿ ಬಸವಳಿದು ಬಂದ ಭಕ್ತರ ಪಾಲಿನ ಸಂಜೀವಿನಿ.</h4>
<h4>3. "ಎರಡಿಲ್ಲದಂತೆ ಬದುಕಯ್ಯಾ" ಕಣ್ಣು ಎರಡಿದ್ದರೂ ನೋಟವೊಂದೇ ಅಲ್ವೇನಯ್ಯಾ? ಹಾಗೇನೇ ಭಾವಭಿನ್ನತೆ ಬರದಂತೆ ಬದುಕಯ್ಯಾ.</h4>
<h4>4. ಅಧ್ಯಾತ್ಮವೆಂದರೆ ಬರೀ ಮೂಗು ಹಿಡಿದುಕೊಂಡು ಕೂರುವುದಲ್ಲ ಕಣಯ್ಯಾ. ಬದುಕಿನ ಕರ್ತವ್ಯಗಳನ್ನು ಅದೆಂತ ಅಡಚಣೆಗಳು ಬಂದರೂ ಅವಮಾನಗಳನ್ನು ಲೆಕ್ಕಿಸದೆ ನಿಷ್ಕಾಮಭಾವದಿಂದ ಮಾಡುತ್ತಾ ಎಲ್ಲಾ ಭಾರವನ್ನು ಈಶ್ವರನಿಗೆ ಅರ್ಪಿಸಿ ನಡೆಯುವುದೇ  ನಿಜವಾದ "ಅಧ್ಯಾತ್ಮ".</h4>
<h4>5. ನೋವು ನಲಿವು,ರಾಗದ್ವೇಷ ತಪ್ಪು ಒಪ್ಪುಗಳೆಲ್ಲಾ ನಮ್ಮ ಮನಸ್ಸಿನ ಭಾವಗಳೇ. ಇವುಗಳನ್ನು ಸಮಚಿತ್ತದಿಂದ ಸ್ವೀಕರಿಸಬೇಕು. ಪಾಪಪುಣ್ಯಗಳನ್ನು ಮೀರಿ ಮುನ್ನೆಡೆಯಬೇಕು. ಆಗ ಈಶ್ವರ ನಮ್ಮೊಡನೆ ಇರುವನು.</h4>
<h4>6. "ಅಯ್ಯಾ ಈ ಪ್ರಪಂಚದಲ್ಲಿ ಮನುಷ್ಯನಷ್ಟು ಕೆಟ್ಟ ಪ್ರಾಣಿ ಬೇರೊಂದಿಲ್ಲ". ಹಾವಿಗೆ ಹಲ್ಲಿನಲ್ಲಿ ಮಾತ್ರ ವಿಷ, ನಾಯಿಗೆ ಜೊಲ್ಲಿನಲ್ಲಿ ವಿಷ, ಆದ್ರೆ ಮನುಷ್ಯನಿಗೆ ಮೈ ಎಲ್ಲಾ ವಿಷ, ಅವನಿಗೆ ಕೃತಜ್ಞತೆ ಎಂಬುದಿಲ್ಲ. ಆದ್ರೆ ಸಾಧನೆ ಮಾಡಲು ಈ ಜನ್ಮಕ್ಕಿಂತ ಶ್ರೇಷ್ಠಜನ್ಮ ಇನ್ನೊಂದಿಲ್ಲ..</h4>
<h4>7. ಮಡಿಮೈಲಿಗೆಗೆ ಜಾತಿಗಳ ವಿಚಾರಕ್ಕೆ ಗುರುನಾಥರು ಹೀಗೆನ್ನುತ್ತಿದ್ದರು, "ನಂಗೆಂತದಯ್ಯಾ ಮಡಿ ಮೈಲಿಗೆ,ಯಾವುದಯ್ಯಾ ಜಾತಿ? ಇನ್ನೊಂದು ವಿಚಾರಕ್ಕೆ ಹೋಗೋದೇ ಮೈಲಿಗೆ, ಇತರರ ವಿಚಾರಕ್ಕೆ ಹೋಗದಿರೋದೇ ಮಡಿ. ಬರೇ ಸ್ನಾನ ಮಾಡಿ ಮಡಿಬಟ್ಟೆ ಉಟ್ಕೊಂಡ್ಬಿಟ್ರೆ ಸಾಲ್ದು, ಮನಸನ್ನು ಹದಗೊಳಿಸಬೇಕು,ಶುದ್ಧಿಗೊಳಿಸಬೇಕು.."</h4>
<h4>8. ಎಂದಿಗೂ ನಿನ್ನೆ ಹಾಗೂ ನಾಳೆಯ ಬಗ್ಗೆ ಯೋಚಿಸಬೇಡ. ಸದಾ ವರ್ತಮಾನದಲ್ಲಿರು. ಒಂದು ಕ್ಷಣವೂ ಮತ್ತೆ ಹಿಂತಿರುಗಿ ಬರುವುದಿಲ್ಲ.ಪ್ರತಿ ಘಳಿಗೆಯನ್ನು ನಿಷ್ಕಾಮಕರ್ಮದಲ್ಲಿ ಭಗವಂತನ ನಾಮ ಸ್ಮರಣೆಯಲ್ಲಿ ಕಳೆಯಬೇಕು ಕಣಯ್ಯಾ.</h4>
<h4>9.ಮೂಲದಲ್ಲಿ ಎಲ್ಲವೂ ಒಂದೇ ಕಣಯ್ಯಾ - ಹೆಣದ ಬಾಯಿಗೆ ನೆನೆದಕ್ಕಿ  ದೇವರ ತಲೆಗೆ ಬಣ್ಣದಕ್ಕಿ..</h4>
<p>10. ಮನುಷ್ಯ ಎಣಿಸಿದಂತೆ ಏನೂ ನಡೀಬಾರ್ದು ಕಣೋ. ಎಲ್ಲವೂ ಅವನ ವಿರುದ್ಧವಾಗಿಯೇ ನಡೆಯಬೇಕು.ಆಗ ಮಾತ್ರ ಮನುಜ  ಮನುಷ್ಯನಾಗುತ್ತಾನೆ.</p>
<p>11. ಪಾತ್ರೆಯಲ್ಲಿ ನೀರಿಟ್ಟು ಅದರಲ್ಲಿ ಎಣ್ಣೆ ಸುರಿದರೆ ಎಣ್ಣೆ ಮತ್ತು ನೀರು ಎಷ್ಟು ಸುಲಭವಾಗಿ ಹೊಂದಿಕೊಂಡಿರುವಂತೆ ತೋರುವುದಲ್ವಾ..ಆದರೆ ಅದನ್ನು ಬಲುಸುಲಭವಾಗಿ ಬೇರ್ಪಡಿಸಬಹುದು. ಹಾಗೆಯೇ ಜೀವನದಲ್ಲಿ ಬರುವ ಎಲ್ಲಾ ಘಟನೆಗಳಿಗೂ ನಾವು ಅಂಟಿಯೂ ಅಂಟದಂತೆ ಇರುವುದೇ ಸನ್ಯಾಸ</p>
<p>12. ಗುರುವಿನ ಕೃಪೆಯಾಗಲು ಕಾಯುವ ತಾಳ್ಮೆ ನಮಗಿರಬೇಕು ಅಷ್ಟೇ ..</p>
<p>13. ಎಲ್ಲವೂ ಅವನದ್ದಾಗಬೇಕು, ಅವನು ನಿನ್ನದಾಗಬೇಕು, ಪ್ರತಿಯೊಂದು ಧ್ಯೇಯ, ಅಭಿಮಾನ, ಪ್ರತಿಯೊಂದು ವಸ್ತು, ಪ್ರತಿಯೊಂದು ಉಪಕರಣ, ಪ್ರತಿಯೊಂದು ವಿಷಯ ಗುರುವಿನದ್ದಾಗಿರಬೇಕು. ಎಲ್ಲವೂ ಅವನಿಚ್ಛೆಯಂತೆ ನಡೆಯಬೇಕು. ಆಗ ಮನುಷ್ಯ ಮೆರೆಯಲಾರ.</p>
<p>14. ಗುರು ಎಂಬುದು ಭಾವವೇ ವಿನಃ ದೇಹವಲ್ಲ. ಶುದ್ಧಭಾವವಿರುವಲ್ಲಿ ಅವನು ಯಾವ ರೂಪದಲ್ಲಿಯಾದರೂ ಬರಬಹುದು. ಅವನು ರೂಪಾತೀತ, ದೇಹಾತೀತ, ಸ್ವರೂಪಾತೀತ.</p>
<p>15. ಗುರು ತನ್ನ ನಂಬಿದ ಭಕ್ತರನ್ನು ಉದ್ಧರಿಸಲು ತನ್ನ ಜೀವನವನ್ನೇ ಮುಡುಪಾಗಿಟ್ಟಿರುವನು.ಅದೇ ಸದ್ಗುರುವಿನ ವಿಶೇಷತೆ.</p>
<p>16. "ವೇದಾಂತೇ ಚ ಪ್ರತಿಷ್ಠಿತಃ" ಎಂಬಂತೆ ಎಲ್ಲವನ್ನು ಝಾಡಿಸಿ ನಿಂತು, ಉಂಡು ಉಪವಾಸಿ, ಬಳಸಿ ಬ್ರಹ್ಮಚಾರಿ ಎಂಬಂತಹ ಸ್ಥಿತಿಯಲ್ಲಿರುವವರೇ ಸದ್ಗುರುಗಳು.</p>
<p>17. "ಕಣ್ಣಾಗುವಂತೆ ಬಾಳಬೇಡಿ ಕಣ್ರಯ್ಯಾ ಸಮಾಜದ ಕಣ್ಣಾಗುವಂತೆ ಬಾಳ್ಬೇಕು".</p>
<p>18. ಮುತ್ತೈದೆ ಅಂದರೆ ರೇಷ್ಮೆ ಸೀರೆಯುಟ್ಟು ಮೈತುಂಬಾ ಬಂಗಾರ ಹಾಕೊಂಡು ಇರೋದಲ್ಲ...ಯಾವ ಸ್ತ್ರೀಯಲ್ಲಿ ತ್ಯಾಗ, ಸಹನೆ, ಕರುಣೆ, ಕ್ಷಮೆ, ಹಾಗೂ ದಯೆ ಈ ಐದು ಮುತ್ತಿನಂಥಾ ಗುಣವಿರುವುದೋ ಅವಳನ್ನೇ ಮುತೈದೆ ಅಂತಾರಪ್ಪಾ ..</p>
<p>19. ಗುರುವೆಂಬುದು  ಕೇವಲ ಅಕ್ಷರಗಳ ಜೋಡಣೆಯಲ್ಲ. ಅಜ್ಞಾನವೆಂಬ ಕತ್ತಲೆಯಿಂದ ಜ್ಞಾನವೆಂಬ ಬೆಳಕಿನೆಡೆಗೆ ಕರೆದೊಯ್ಯುವವನೇ ಗುರು.</p>
<p>20. ಗುರುವೆಂದರೆ ಜಗತ್ತು.ಗುರುವೆಂದರೆ ಸರ್ವಸ್ವ. ನಾನೆಂಬ ಅಹಂಭಾವವನ್ನು ಬದಿಗೊತ್ತಿ ಸಂಪೂರ್ಣ ಶರಣಾದರೆ ಅವನ ಅನುಗ್ರಹವನ್ನು ಪಡೆಯಬಹುದು.</p>
<p>21. ಗುರುವೆಂಬ ದೇಹವನ್ನು ಎಷ್ಟುಬಾರಿ ನೋಡಿದ್ರೂ ನಮ್ಮೊಳಗಿನ ನಾವು ಬದಲಾಗದ ಮೇಲೆ ಏನು ಉಪಯೋಗ? ಅವರು ಮನಸ್ಸಿಗೆ ಬಂದ್ರೆ ಸಾಕು, ಅದುವೇ ಭಾಗ್ಯ. ಅದೇ ಜ್ಞಾನಸ್ಥಾನ.</p>
<p>22. "ಅರಿವೆಂಬ ಜ್ಞಾನದಿಂದ ಇದ್ದಿಲೆಂಬ ಬೆಂಕಿಯನ್ನು ಹಚ್ಚಿ, ಜ್ಞಾನದ ದೀಪವನ್ನು ಬೆಳಗು" ಅಂದರೆ ಜ್ಞಾನಾನಂದನಾಗು ಎಂದು.</p>
<p>23.ಈಶ+ ವರ = ಈಶ್ವರ ಅಂದರೆ ಬೇಡಿದ್ದನ್ನು ನೀಡುವಾತ ಎಂದರ್ಥ. ಸದಾ ಅವನ ಸೇವೆಯಲ್ಲಿದ್ದು ಕರ್ತವ್ಯ ನಿರತನಾಗು. ಅವನನ್ನು ಏನೂ ಕೇಳಬೇಡ. ಅವನೇ ಎಲ್ಲವನ್ನು ನೀಡುವನು ಕಣಯ್ಯಾ .</p>
<p>24. ಗುರು ಕಾಯ್ಲೇಬೇಕು ..... ಕಾಯ್ಲೇ ಬೇಕು..... ಒಂದ್ಸಾರಿ ಶಿಷ್ಯರು ಗುರುವೆಂದು ಒಪ್ಪಿ ನಮಸ್ಕರಿಸಿದ ಮೇಲೆ ಶಿಷ್ಯನನ್ನು ಕಾಯೋದೇ ಗುರುವಿನ ಕೆಲಸ ....ಕಾಯೋದು ಅಂದರೆ ರಕ್ಷಣೆ ಮಾಡೋದು ಅಂತ ಅರ್ಥ.</p>
<p>25. ಒಂದು ಬಾರಿ ಗುರುವೆಂದು ಕರೆದರೆ ನಿಮ್ಮ ಭಾರವೆಲ್ಲ ಗುರುವಿನದಾಗುವುದು.</p>
<p>26. ಗುರುವಿಗೆ ಅಸಾಧ್ಯವೆಂಬುದೇ ಯಾವುದೂ ಇಲ್ಲ. ಅವ ಕಾಲಾತೀತ, ಸಮಯಾತೀತ, ದೇಶಾತೀತ. ಸೃಷ್ಟಿಯ ಪರಮರಹಸ್ಯವೆಲ್ಲವೂ ಒಬ್ಬ ಸಮರ್ಥ ಗುರುವಿನ ಅಧೀನ.</p>
<p>27. ಗುರು ಅಂದರೆ ಒಂದು ಖಜಾನೆ, ಆ ಖಜಾನೆಯ ಕೀಲಿಕೈ ನಿಮ್ಮದಾಗಲೀ.</p>
<p>28. ಗುರುಗೋಪ್ಯ .. ಆ ಆಂತರ್ಯದ ದರ್ಶನ ಕೇವಲ ದರ್ಶನಕ್ಕಷ್ಟೇ ವಿನಃ ಪ್ರದರ್ಶನಕ್ಕಲ್ಲ.</p>
<p>29.ಗುರು ಮಾತನಾಡಲೇಬೇಕು ಎಂಬುದಿಲ್ಲ. ದೃಷ್ಟಿಮಾತ್ರದಿಂದಲೇ ಏನು ಬೇಕಾದರೂ ನೀಡಬಲ್ಲ ಒಂದು ಅನಂತಶಕ್ತಿ.</p>
<p>30. ಸಮುದ್ರಕ್ಕೆ ಪ್ರಪಂಚದ ಎಲ್ಲೆಡೆಯ ನದಿಗಳು ಬಂದು ಸೇರುತ್ತಿದ್ದರೂ ಅದು ತನ್ನ ಎಲ್ಲೆಯನ್ನು ಮೀರುವುದಿಲ್ಲ. ಹಾಗೆಯೇ ಸಾಧಕನು ವಿಷಯಾಸಕ್ತಿಗಳಿಗೆ ಮನಸ್ಸನ್ನು ಕೊಡದೆ ಸಮುದ್ರದಂತೆ ಸ್ಥಿತಪ್ರಜ್ಞನಾಗಿರಬೇಕು.  ಗಿರಿಯಂತೆ ಮಳೆಗೂ ಬಿಸಿಲಿಗೂ ಗಾಳಿಗೂ ಜಗ್ಗದೆ ಅಂದರೆ ಸನ್ಮಾನಕ್ಕೆ ಹಿಗ್ಗದೆ,ಅಪಮಾನಕ್ಕೆ ಕುಗ್ಗದೆ ಅಚಲಮನಸ್ಥಿತಿಯನ್ನು ಹೊಂದಿ ಸಾಧನೆ ಮಾಡಬೇಕು.</p>
<p>31. ಎಲ್ಲವೂ ನೀನೇ ಆಗಿ ಯಾವುದೂ ನೀನಲ್ಲವಾಗಿ ಇರುವುದೇ ನಿಜವಾದ ಗುರುತ್ವ .</p>
<p>32. ಹರ ಮುನಿದರೆ ಗುರು ಕಾಯಬಲ್ಲ. ಗುರು ಮುನಿದರೆ ಹರನೂ ಕಾಯಲಾರ..</p>
<p>33. ಎಷ್ಟೇ ಬಲ್ಲವನಾದರೂ ಹೂವಿನಂಥ ಮೃದುಸ್ವಭಾವ ಹೊಂದಿರಬೇಕು. ಸದಾ ತಾನು ಆನಂದದಿದ್ದಿದ್ದು ಬೇರೆಯವರಿಗೂ ಆನಂದವನ್ನೀಯಬೇಕು.</p>
<p>34. ಮನುಷ್ಯ ಜನ್ಮ ಸಾರ್ಥಕಪಡಿಸಿಕೊಳ್ಳಬೇಕಾದರೆ ಗುರುಕೃಪೆಯಿಂದ ಮಾತ್ರ ಸಾಧ್ಯ.</p>
<p>35. "ಪ್ರಕೃತಿಯನ್ನು ನೋಡುತ್ತಾ ಪ್ರಪಂಚವನ್ನು ಅಭ್ಯಸಿಸು" ಪ್ರಕೃತಿಯ ಮುಂದೆ ಮನುಷ್ಯನು ಒಂದು ಅಣುವಾಗಿ ತೋರುತ್ತಾನೆ. ಪ್ರಕೃತಿಯನ್ನು ನೋಡಿ ಅದರ ಕಲ್ಪನೆ ಮಾಡಿಕೊಳ್ಳುತ್ತಾ ಮನುಷ್ಯನ ಅಹಂಭಾವ ತಾನಾಗಿಯೇ ಕರಗುತ್ತದೆ.</p>
<p>36. ಸಂಸಾರದಲ್ಲಿ ನಿನ್ನ ಕರ್ತವ್ಯದಿಂದ ವಿಮುಖವಾಗುವುದು ಸನ್ಯಾಸವಲ್ಲ.ಸಂಸಾರದಲ್ಲೇ ಇದ್ದು ನಿನ್ನ ಕರ್ತವ್ಯಗಳನ್ನು ನಿಷ್ಠೆಯಿಂದ ಮಾಡುತ್ತಾ ಫಲಾಫಲಗಳನ್ನು ಭಗವಂತನಿಗೆ ಸಮರ್ಪಿಸಿ ಬದುಕುವುದೇ ನಿಜವಾದ ಸನ್ಯಾಸ. ಹೇಗೆ ಕಮಲ ಕೆಸರಿನಲ್ಲಿ ಹುಟ್ಟಿದರೂ ಒಂದಿನಿತೂ ಕೆಸರಿಗಂಟಿಸಿಕೊಳ್ಳದೆ ಇರುವುದೋ ಹಾಗೆಯೇ ಜೀವನ.</p>
<p>37. " ಅರಿತು ಮರೆತು ಒಮ್ಮೆ ಗುರುವೆಂದು ನೆನೆದರೆ ಗುರುತಿಟ್ಟು ಅವರಿಗೆ ಪರತತ್ತ್ವ ತೋರುವ"</p>
<p>38. ಗುರುವೆಂದರೆ  "ಬೆಂಕಿಯಪ್ಪಾ" ಆ ಪದವನ್ನು ನಿಮ್ಮಿಚ್ಛೆಯಂತೆ ಹಗುರವಾಗಿ ಬಳಸಬೇಡಿ .</p>
<p>39. ಅವಧೂತರಿಗೆ ಯಾವುದೇ ಕಟ್ಟುಪಾಡುಗಳು, ನೀತಿನಿಯಮಗಳಿರುವುದಿಲ್ಲ. ಇಡೀ ಪ್ರಕೃತಿಯೇ ಅವರ ವಶದಲ್ಲಿರುತ್ತದೆ. ಆನೆ ನಡೆದದ್ದೇ ದಾರಿ ಎಂಬಂತೆ ಅವರ ಜೀವನ.</p>
<p>40. " ಸಾಧನೆ " ಎಂದರೆ ಎಂತದೂ ಇಲ್ಲ ಕಣಯ್ಯಾ. ಮಾಡುವ ಪ್ರತಿ ಕೆಲ್ಸದಲ್ಲೂ ಗುರುವನ್ನೇ ಕಾಣತೊಡಗು ಸಾಕು. ಆಗ ಪ್ರತಿ ಕೆಲ್ಸದಲ್ಲೂ ಶ್ರದ್ಧೆ ನಿಷ್ಠೆ ಪರಿಪೂರ್ಣತೆ ಸಾಧ್ಯವಾಗುತ್ತದೆ. ಹಾಗೂ ನಮ್ಮ ಮನಸ್ಸು ದುರಾಲೋಚನೆಗಳಿಗೆ ಬಲಿಯಾಗುವುದಿಲ್ಲ.ಜಗತ್ತಿನಲ್ಲಿ ನಡೆಯುವುದನ್ನೆಲ್ಲಾ ಆನಂದದಿಂದ ಅನುಭವಿಸುವುದು ಅಂತ ತಿಳಿದರೆ ಸಾಧನೆ ಸುಲಭವಾಗುತ್ತದೆ.ಆನಂದವೂ ಸಿಗುತ್ತೆ.</p>
<p>41. ಗುರುವಿನ ಅಣತಿಯಿಲ್ಲದೇ ಒಂದು ಹುಲ್ಲುಕಡ್ಡಿಯೂ ಅಲುಗಾಡದು. ಹಾಗಾದ್ರೆ ನಮ್ಮ ಜೀವನದಲ್ಲಿ ಬರುವ ಕಷ್ಟಸುಖಗಳೆರಡೂ ಅವನ ಅಣತಿಯಂತೆಯೇ ನಡೆವುದು. ಹಾಗೂ ಕಷ್ಟ-ಸಮಸ್ಯೆಗಳೂ ಒಳ್ಳೆಯ ಕಾರಣಕ್ಕಾಗಿಯೇ ಬರುವುದು. ಎಂದು ತಿಳಿ.</p>
<p>42. ಪರಮಲೌಕಿಕರಾದ ನಮಗೆ ಗುರುತತ್ತ್ವವೇನೆಂದು ತಿಳಿಯದಿದ್ದರೂ ನಮ್ಮ ಸಮಸ್ಯೆಯ ಪರಿಹಾರ ಕೇಳಲು ಗುರುಗಳ ಹತ್ತಿರ ಹೋದರೆ ನಮಗೆ ಸಿಗುವುದು, ಜನ್ಮಾಂತರಗಳಿಗೆ ಸಾಕಾಗುವಷ್ಟು ಅಭಯ ಹಾಗೂ ಅದನ್ನೂ ಮೀರಿದ ಆತ್ಮೀಯತೆ.</p>
<p>43. "ಗುರುವಾಕ್ಯಪ್ರಮಾಣ" ಎಂದು ತಿಳಿಯಯ್ಯಾ..</p>
<p>44. ಪಾದುಕೆ ನೀಡುವ ಹಾಗೂ ಪಾದುಕಾಪೂಜೆ ಮಾಡಿಸುವ ಉದ್ದೇಶ - ನೀನು ಸಣ್ಣವನಾಗು,ಪಾದುಕೆಯಾಗು-ಸದಾ ವಿನೀತಭಾವದಿಂದಿರು ಎಂದು</p>
<p>45. ಗುರು ಯಾವಾಗಲೂ ಹೇಳುವನು – " ಅಯ್ಯಾ, ನೀ ಎಲ್ಲೇ ಹೋಗು, ನೀ ಕೆಳಗೆ ಬೀಳದಂತೆ ಎಳೆದು ತರುತ್ತೇನೆ, ಧೈರ್ಯವಾಗಿರು" .</p>
<p>46. ಸಮಸ್ಯೆಗಳಿಗೆ ಪರಿಹಾರ ಎಲ್ಲಾದರೂ ಸಿಗಬಹುದು, ಆದರೆ ಒಂದು ದರ್ಶನದಿಂದ ನಮ್ಮ ಬದುಕನ್ನೇ ಬದಲಿಸಿ ಯಾರಿಂದಲೂ ಏನನ್ನೂ ಅಪೇಕ್ಷಿಸದೇ ನಿತ್ಯಾನಂದವನ್ನು ನೀಡುವ ಶಕ್ತಿ ಕೇವಲ ಸದ್ಗುರುವಿಗೆ ಮಾತ್ರವಿದೆ.</p>
<p>47. ಗುರು ಭಕ್ತಿಭಾವಪ್ರಿಯನೇ ಹೊರತು ಬಾಹ್ಯಾಡಂಬರಪ್ರಿಯನಲ್ಲ. " ಸರಳತೆಯೇ "  ಅದರ ಮುಖ್ಯ ಲಕ್ಷಣ.</p>
<p>48. ಮರೆಯಬೇಡ - ನಿನಗೆ ಸಹಾಯ ಮಾಡಿದವರನ್ನು<br>
ಮುರಿಯಬೇಡ - ಬೇರೆಯವರ ಸಂಬಂಧಗಳನ್ನು<br>
ಮೆರೆಯಬೇಡ - ಭಗವಂತ ಎಲ್ಲವನ್ನೂ ಕೊಟ್ಟಾಗ<br>
ಈ ಗುಣಗಳು ಎಲ್ಲ ಜಾತಿ ಮತ ಅಂತಸ್ತುಗಳನ್ನು ಮೀರಿದ್ದು.</p>
<p>49. ಗುರು ದಂಡಿಸುವುದರಲ್ಲಿ ಮತ್ತು ನಮ್ಮ ತಪ್ಪನ್ನು ತಿದ್ದುವ ರೀತಿಯಲ್ಲಿ ಅಸಾಮಾನ್ಯ ಪ್ರೀತಿ ಕರುಣೆ ತುಂಬಿರುವುದು.</p>
<p>50. ಗುರು ಒಬ್ಬ ಅನಂತ ಸಂಸಾರಿ. ಆತ ಕರುಣಾಸಾಗರ , ಹೀಗಿದ್ದೂ ಪ್ರಾಪಂಚಿಕ ವ್ಯವಹಾರದಲ್ಲಿ ಪಕ್ಕಾ ಲೆಕ್ಕಾಚಾರಿ.<br>
ಒಂದಾಣೆ ಬಿಡನು – ಒಂದಾಣೆ ಕೊಡಲಾರನು</p>
<p>51. ಗುರು ಕರುಣಾಸಮುದ್ರ –ಅವನ ಪ್ರೀತಿ ಅನನ್ಯ, ಆತ ಎಂದಿಗೂ ಕರುಣಾಮಯಿ.</p>
<p>52. ಗುರು ಇದ್ದವನಿಗೆ ಗುರಿ ಕಾಣುತ್ತದೆ. ಗುರು ಇಲ್ಲದಿದ್ದರೆ ಬೇರೆಲ್ಲ ಇದ್ದರೂ ಅವನ ಜೀವನ ವ್ಯರ್ಥ.</p>
<p>53. ಗುರು ಒಂದು ಜೀವನಾನುಭವ. ಭಕ್ತರಕ್ಷಣೆಗೆ ಸದ್ಗುರುವೇ ಕಾರಣ. ಇದುವೇ ಗುರುಲಕ್ಷಣ.</p>
<p>54. ಗುರು ಎಂದರೆ ಸಂಪೂರ್ಣ ಎಂದು. ಅವನಲ್ಲಿ ಇಲ್ಲದ್ದು ಯಾವುದೂ ಇಲ್ಲ. ಹಾಗೇ ಅವನು ಕೊಡಲು ಆಗದೆ ಇರುವಂತಹದು ಯಾವುದೂ ಇಲ್ಲ.</p>
<p>55. ಗುರುನಿಂದಯಾ ಕುಲಕ್ಷಯಂ, ಗುರುನಿಂದನೆ ಸರ್ವಥಾ ಸಲ್ಲದು.</p>
<p>56. ಸದ್ಗುರು ಕೈ ಹಿಡಿದವನು ನಕ್ಕಾನು, ಸದ್ಗುರು ಕೈಬಿಟ್ಟವನು ಅತ್ತಾನು.</p>
<p>57. ನಂಬಿದರೆ ಶಿವ , ನಂಬದಿರೆ ಶವ.</p>
<p>58. ಗುರುಕರುಣೆ ಪ್ರೀತಿ ಎಂಬುದು ಜಗದ ಎಲ್ಲ ಪ್ರೀತಿಕರುಣೆಗಳಿಗಿಂತ ಮಿಗಿಲಾದುದು.</p>
<p>59.ಗುರು ಸರ್ವಾಂತರ್ಯಾಮಿಯಾಗಿದ್ದು ತನ್ನ ಭಕ್ತರ ಪ್ರತಿಹೆಜ್ಜೆಯನ್ನು ಗಮನಿಸುತ್ತಿರುವನು.</p>
<p>60. ಯಾರನ್ನೂ ಬಲವಂತವಾಗಿ ಬದಲಿಸಲಾಗದು. ಆದರೆ ನಮ್ಮ ಒಳ್ಳೆಯ ಆಚರಣೆ ನಡವಳಿಕೆಯಿಂದ ಮೌನವಾಗಿ ಇತರರೂ ಕೂಡ ನಿಮ್ಮನ್ನು ಅನುಸರಿಸುವಂತೆ ಮಾಡಿದರೆ ಅದುವೇ ನಿಜವಾದ "ಸಮಾಜ ಸೇವೆ".</p>
<p>61.  ನಿಮ್ಮ ಆಶ್ರಮ ಎಲ್ಲಿ ಎಂದು ಕೇಳಿದಾಗ "ಆ ಶ್ರಮ" ನನಗೆ ಬೇಡ ಎನ್ನುತ್ತಿದ್ದರು.</p>
<p>62. ಗುರು ಎಂದಿಗೂ ಯಾರನ್ನೂ ಬನ್ನಿ ಎಂದು ಕರೆಯೋಲ್ಲ.. ಆದರೆ ಬಂದ ಮೇಲೆ ಗುರುವಾಕ್ಯಕ್ಕೆ ನಿಷ್ಠರಾಗಿರಬೇಕು, ತಪ್ಪಿದರೆ " ಅಪಾಯ ಕಟ್ಟಿಟ್ಟಬುತ್ತಿ" .</p>
<p>63. ಗುರುವೆಂದು ಕರೆಯಬೇಡ, ಒಂದು ಬಾರಿ ಗುರುವೆಂದು ಕರೆದರೆ  ಕರೆದವನ ಇಹಪರಗಳೆಲ್ಲವೂ ಗುರುವಿನ ಹೆಗಲಿಗೇರುತ್ತದೆ. ಆತ ತೋರಿದ ದಾರಿಯಲ್ಲಿ ಕಣ್ಮುಚ್ಚಿ ನಡೆದರೆ ಸಾಕು.</p>
<p>64. "ಸದ್ಗುರುವೆಂದರೆ ಸಿಹಿ ಸಕ್ಕರೆಯಂತೆ"..</p>
<p>65.  ಜಾತಿಯೊಳಗೆ ಹುಟ್ಟಿ  ಅಜಾತನಾದವನು ಸದ್ಗುರು.<br>
ಸದ್ಗುರುವಿಗೆ "ನಡವಳಿಕೆ ಸಂಸ್ಕಾರವೊಂದೇ ನಿಜವಾದ ಜಾತಿ" , ಪರಿಶುದ್ಧಭಾವನೆಯೇ ಪೂಜೆ ,<br>
ಈ ಗುಣಗಳೇ ಬಂಧು ಬಳಗವು. ಇಂತಹ ಗುಣಗಳಿರುವ ಯಾವುದೇ ವ್ಯಕ್ತಿಗಳಿಗೆ ತೊಂದರೆ ಆದರೂ ಅವರನ್ನು ಕಾಯಲು ಸದ್ಗುರು ಸದಾ ಧಾವಿಸಿ ಬರುವನು.</p>
<p>66. ಗುರು ತನ್ನ ಭಕ್ತರನ್ನು ನೇರವಾಗಿ ಬಂದು ರಕ್ಷಿಸಬೇಕೆಂಬುದಿಲ್ಲ. ಸ್ವಪ್ನದಲ್ಲೂ ಸಹ ಬಂದು ಆಶೀರ್ವದಿಸುವರು. ಗುರುವು ಕಾಲಾತೀತ ದೇಶಾತೀತ ,ಸಮಯಾತೀತ.</p>
<p>67. ಜಗತ್ತಿನ ಚರಾಚರಗಳೆಲ್ಲವೂ ಸದ್ಗುರುವಿನ ಅಧೀನ. ಅವನು ಸರ್ವಾಂತರ್ಯಾಮಿ ,ಅನಂತರೂಪಿ.</p>
<p>68." ಕರ್ಮವೆಲ್ಲವೂ ನಿನ್ನ ಉಪಾಸನಾ.. ಭೋಗವೆಲ್ಲವೂ ನಿನ್ನ ಭಾವನಾ" .</p>
<p>69. ಕಾವಿಧಾರಣೆ ಸನ್ಯಾಸವಲ್ಲಪ್ಪಾ. ಸನ್ಯಾಸ ಎಂಬುದು ಆಚರಣೆ. ಅದೊಂದು ಅನುಭವ.ಅದಕ್ಕೆ ಕಾವಿಹಾಕಬೇಕೆಂಬುದಿಲ್ಲ. ಅದು ಅನಿವಾರ್ಯವೂ ಅಲ್ಲ.ಅದಕ್ಕೆ ಮೊದಲು ಮನಸ್ಸು ಕಾವಿಯಾಗಬೇಕು, ಕಾಷಾಯವಾಗಬೇಕು.</p>
<p>70. ಕರ್ಮಕ್ಷಯವಾಗದೇ ಗುರುದರ್ಶನವಾಗುವುದು ದುರ್ಲಭ.</p>
<p>71. ಗುರುಗಳ ನಿದ್ರೆ ಎಂದರೆ ಅವರು ಬೇರೆಲ್ಲಿಯೋ ಸಂಚಾರಕ್ಕೆ  ಹೋಗಿರುವವರು ಎಂದು.</p>
<p>72. ಸದ್ಗುರು ಕೇವಲ ಭಕ್ತರ ಕೂಗಿಗೆ ಮಾತ್ರವೇ ಓಗೊಡುವುದು ಮಾತ್ರವಲ್ಲ. ಸೃಷ್ಟಿಯ ಸಕಲ ಚರಾಚರಗಳೆಲ್ಲದರ ಕಷ್ಟಗಳಿಗೂ ಸ್ಪಂದಿಸುವವನು. ಅದುವೇ ಸದ್ಗುರುವಿನ ಲಕ್ಷಣ.</p>
<p>73. "ಆಡು ಮುಟ್ಟಿದ ಸೊಪ್ಪಿಲ್ಲ" ಎಂಬಂತೆ ನಮ್ಮ ಗುರುನಾಥರಿಗೆ ತಿಳಿಯದ ವಿದ್ಯೆಗಳಿರಲಿಲ್ಲ. ಇದಲ್ಲದೆ ಪ್ರತಿ ಸಮಸ್ಯೆಗಳಿಗೂ ಅವರು ನೀಡುತ್ತಿದ್ದ ಪರಿಹಾರ ಜನಸಾಮಾನ್ಯರಿಗೂ ಸುಲಭವಾಗುತ್ತಿತ್ತು.</p>
<p>74. ಗುರು ಯಾವ ರೂಪದಲ್ಲಿ ಬರ್ತಾನೋ ಗೊತ್ತಿಲ್ಲಪ್ಪಾ.. ಅದಕ್ಕೆ ಯಾವ ಜೀವವನ್ನೂ ಕಡೆಗಣಿಸಬೇಡಿ. ಗೌರವಿಸಿ..</p>
<p>75. ನಿಮ್ಮ ತಂದೆ ತಾಯಿ ಬಂಧು ಬಳಗ, ಸ್ನೇಹಿತರು ಎಲ್ಲರನ್ನೂ ಚನ್ನಾಗಿ ನೋಡಿಕೊಳ್ಳಿ , ಅದುವೇ ಅಧ್ಯಾತ್ಮ.</p>
<p>76. ಜೀವನದಲ್ಲಿ ನಾವುಗಳು ಎಲ್ಲಕ್ಕೂ ಸಾಕ್ಷಿರೂಪವಾಗಿರಬೇಕು. ಆಲದ ಮರದಂತಿರಬೇಕು. ಹೇಗೆ ಆಲದ ಮರ ತನ್ನಲ್ಲಿ ವಾಸಮಾಡುವ ಎಲ್ಲಾ ಜೀವಿಗಳಿಗೂ ಆಶ್ರಯ ನೀಡುವುದೋ ಹಾಗೇ ತನ್ನ ನೆರಳಿಗೆ ಬಂದ ಪ್ರತಿಯೊಬ್ಬರಲ್ಲೂ ಯಾವುದೇ ಭೇದ ಭಾವ ತೋರದೆ ಏಕರೂಪವಾಗಿ ನೆರಳು ನೀಡುವುದು.</p>
<p>77. ಆಲದ ಮರದಂತಿರುವ ಸದ್ಗುರುವು ತನ್ನ ನೆರಳಿಗೆ ಮೈಯೊಡ್ಡಿ ಬರುವ ಜೂಜುಗಾರ, ಸಾಧಕ, ಕಳ್ಳ, ಪ್ರಾಣಿ ಹೀಗೆ ಎಲ್ಲಾ ಜನಸಾಮಾನ್ಯರಿಗೂ ಪ್ರತಿಫಲಾಪೇಕ್ಷೆಯಿಲ್ಲದೆ ಸಮಾನವಾಗಿ ಆಶ್ರಯ ನೀಡುವರು.</p>
<p>78. ಯಾವ ಮೋಹಕ್ಕೂ ಅಂಟಿಕೊಳ್ಳದೇ ತನ್ನತನವನ್ನು ಬಿಟ್ಟುಕೊಡದೆ ಕರ್ತವ್ಯನಿರತನಾಗಿದ್ದರೆ ಪ್ರತಿಯೊಬ್ಬರ ಬದುಕು ನಂದನವನವಾಗುವುದು.</p>
<p>79. ನಿಂತ ನೀರಲ್ಲಿ ಹುಳವಾಗುವುದು. ಅದು ಯಾರಿಗೂ ಉಪಯುಕ್ತವಲ್ಲ. ಆದರೆ ಹರಿಯುವ ನೀರು ನಿಜಕ್ಕೂ ಶುದ್ಧ, ಸ್ವಚ್ಛ, ಹಾಗೂ ಬಳಸಲು ಯೋಗ್ಯ. ನಾವುಗಳೂ ಸಹ ನಿಂತ ನೀರಾಗದೇ ಹರಿವ ನೀರಾಗಬೇಕು, ಸಮುದ್ರವಾಗಬೇಕು. ಹೇಗೆ ಸಮುದ್ರ ತನ್ನೊಡಲಲ್ಲಿ ಏನನ್ನೂ ಇಟ್ಟುಕೊಳ್ಳದೆ ಎಲ್ಲವನ್ನೂ ದಡಕ್ಕೆ ಎಸೆಯುವುದೋ ಹಾಗೆಯೇ ನೀವೂ ಕೂಡಾ ಏನನ್ನೂ ಕೂಡಿಟ್ಟುಕೊಳ್ಳಬಾರದು.<br>
*ಕೂಡಿಷ್ಟಷ್ಟು ಭಾರ ಕಳೆದಷ್ಟು ಹಗುರ*</p>
<p>80. ಸದ್ಗುರು ಸ್ವರೂಪನು ಯಾವಾಗಲೂ ತನ್ನ ನಿಜಭಕ್ತರ ಉಸಿರಿಗೆ ಉಸಿರಾಗಿ ಕಾವಲುಗಾರನಂತೆ ಕಾಪಾಡುವನು. "ಕಣ್ಣುರೆಪ್ಪೆಗಳು ಕಣ್ಣನ್ನು ಕಾಯುವಂತೆ".</p>
<p>81."ಅನುಭವಜನ್ಯ ಸತ್ಯ" ಎಂದರೆ ಸದ್ಗುರು ಒಮ್ಮೆ ಕೈ ಹಿಡಿದನೆಂದರೆ ಜನ್ಮ ಜನ್ಮಾಂತರದಲ್ಲೂ ಜೊತೆಗಿದ್ದು ನಮ್ಮನ್ನು ಭವಸಾಗರ ದಾಟಿಸುವನು. ಆ ಕಾರ್ಯದಲ್ಲೇ ಗುರುವಿಗೆ ಮಹದಾನಂದ.</p>
<p>82. ಗುರುವೆಂಬುದು ದೇಹವಲ್ಲ. ಅದೊಂದು ಪರಿಶುದ್ಧಭಾವ. ಗುರು ದೇಹ ಬಿಟ್ಟನೆಂದರೆ ಹಾಕಿದ ಅಂಗಿ ತೆಗೆದು ಬೇರೆ ಅಂಗಿ ತೊಟ್ಟಂತೆ. ಅಥವಾ ಪರಿಮಿತಿಯನ್ನು ಮೀರಿ ಅನಂತದಲ್ಲಿ ನೆಲೆಗೊಂಡಂತೆ.</p>
<p>83. ರಾತ್ರಿಯಾಗುವುದು ನಿದ್ದೆ ಮಾಡಲು ಅಲ್ಲ ಸಾರ್ , ಹಗಲು ಮಾಡಿದ ತಪ್ಪನ್ನು ಅವಲೋಕಿಸಿ ತಿದ್ದಿಕೊಳ್ಳಲು.</p>
<p>84. ಪಾದರಕ್ಷೆಗಿಂತ ಪದರಕ್ಷೆ ಮುಖ್ಯ.</p>
<p>85. ಕರ್ತವ್ಯದಲ್ಲೇ ಭಗವಂತನನ್ನು ಹುಡುಕು.</p>
<p>86.  ದೃಷ್ಟ ಎಂದರೆ ಕಾಣುವುದು, ಅದೃಷ್ಟ ಎಂದರೆ ಭಗವಂತ ಕೊಡುವುದು.</p>
<p>87. ಕನ್ನಡಿ ಹಿಡಿಯಬೇಕಾದದ್ದುದು, ಕಾವಿ ಹಾಕಬೇಕಾದದ್ದುದು ಮನಸ್ಸಿಗೆ ಹೊರತು ದೇಹಕ್ಕೋ ಅಥವಾ ದೇಹದ ಅಂಗಗಳಿಗೋ ಅಲ್ಲ.</p>
<p>88.  ಸನ್ಯಾಸ ಎಂದರೆ ಮನಸ್ಸಿನ ಆಸೆ ಆಕಾಂಕ್ಷೆಗಳನ್ನು ತ್ಯಾಗ ಮಾಡುವುದು ಎಂದರ್ಥ.</p>
<p>89. ಗುರು ಎಂದು ಕರೆಯಬೇಡ. ಕರೆದ ನಂತರ ಪರೀಕ್ಷಿಸಬೇಡ.</p>
<p>90. ಸದ್ಗುರು ದೊರೆವುದು ದುರ್ಲಭವು, ದೊರೆತರೆ ಜನ್ಮವು ಪಾವನವು.</p>
<p>91. ಗುರು ಖರೆ, ಗುರುಕೊಟ್ಟ ವಾಕ್ಯವೂ ಖರೆ.</p>
<p>92. ಬಾಳನ್ನು ಹಣ್ಣು ಮಾಡಿ ಭಗವಂತನಿಗೆ ಅರ್ಪಿಸು, ಬಾಳೇಹಣ್ಣಲ್ಲ.</p>
<p>93. ಕಾಯವನ್ನು ಹಣ್ಣು ಮಾಡಿ ಭಗವಂತನಿಗೆ ಅರ್ಪಿಸು, ಹಣ್ಣುಕಾಯಲ್ಲ.</p>
<p>94. ಭಾರ್ಯಾ ರೂಪವತೀ ಶತೃ ( ಭಾರ್ಯಾ-ರೂಪ ಇತಿ- ಶತೃ )<br>
ಅಂದರೆ ಮನಸ್ಸೇ ನಿನ್ನ ಶತೃ</p>
<p>95. ದೇವರಿಗೆ ಹಾಕಿದ ಹೂವು ತೆಗೆದ ಮೇಲೆ ನಿರ್ಮಾಲ್ಯವಾಗುವುದು. ( ಇಲ್ಲಿ ನಿರ್ಮಾಲ್ಯವು ಹೂವಲ್ಲ ಮನಸಿನ ಭಾವನೆ)</p>
<p>96. ಒಂದು ಜೀವಿಯು ಜನ್ಮ ತಾಳಿದ ಮೇಲೆ ಅದಕ್ಕೆ ಸಾವು ಇದ್ದೇ ಇರುತ್ತದೆ. ಹುಟ್ಟು ಸಾವು ಒಂದೇ ನಾಣ್ಯದ ಎರಡು ಮುಖಗಳಿದ್ದಂತೆ. ಹೀಗಿರುವಾಗ ನಾವು ಸದ್ಗುರುವಿನ ಸೇವೆ ಮಾಡಿ ಆತ್ಮಜ್ಞಾನಿಗಳಾಗಿ ಬ್ರಹ್ಮತ್ವವನ್ನು ಪಡೆದಲ್ಲಿ ಮುಂದಿನ ಜನ್ಮವನ್ನು ಪಡೆಯಬಹುದು ಅಥವಾ ಇಲ್ಲದಂತೆ ಮಾಡಿಕೊಳ್ಳಬಹುದೇ ವಿನಃ ಹುಟ್ಟಿದ ನಂತರ ಸಾವನ್ನು ತಪ್ಪಿಸಿಕೊಳ್ಳುವುದು ಅಸಾಧ್ಯದ ಸಂಗತಿಯಾದ್ದರಿಂದ – "ಹುಟ್ಟು ಮಿಥ್ಯ ಸಾವು ಸತ್ಯ"ವೆನಿಸುತ್ತದೆ.</p>
<p>97. ಅನುರಕ್ತತೆಯ ಪರಮಾವಧಿಯೇ ವಿರಕ್ತತೆ, ಹಾಗೆಯೇ ವಿರಕ್ತತೆಯ ಪರಮಾವಧಿಯೇ ಅನುರಕ್ತತೆ.</p>
<p>98. ಜೇನುಹುಳು ಹೂವಿನ ಅಂದ ಚಂದ ನೋಡದೆ ಮಕರಂದವನ್ನು ಹುಡುಕುತ್ತದೆ. ಹಾಗೆಯೇ ಸಾಧಕನು ಜಗತ್ತಿನ ವಿಷಯಾಸಕ್ತಿಗಳಿಗೆ ಒಳಗಾಗದೆ ಅಲ್ಲಿರುವ ಒಳಿತನ್ನು ಮಾತ್ರ ಆಯ್ದುಕೊಳ್ಳಬೇಕು.</p>
<p>99."ಜಗದ್ಗುರು" ಎಂದರೆ ಜಗತ್ತೇ ಗುರು, ಅದು ವ್ಯಕ್ತಿಯಲ್ಲ.</p>
<p>100. ಜಗದ ಆದಿ ಅಂತ್ಯದಲ್ಲಿ ಚೈತನ್ಯ ಒಂದೇ ಇದ್ದುದ್ದು, ಹಾಗೂ ಇರುವುದು ಎಂದಾದಲ್ಲಿ ನಡುವೆ ಕಾಣುವುದೆಲ್ಲಾ ಏನೆಂದು ತಿಳಿದುಕೊಳ್ಳುವುದೇ ನಿಜವಾದ ಸಾಧನೆ..</p>
<p>101. ಪತಿವ್ರತೆ ಎಂದರೆ ಪತಿಯ ವ್ರತದಲ್ಲಿ ಹಾಗೂ ಪತಿಯ ಆಗುಹೋಗುಗಳಲ್ಲಿ ಭಾಗಿಯಾಗುವವಳು ಎಂದರ್ಥ.</p>
<p>102. ಇಲ್ಲಿ ಯಾರೂ ಗುರು ಇಲ್ಲ ಕಣ್ರೋ .. ನಿನ್ನೊಳಗಿನ "ಅರಿವೇ" ಗುರು .</p>
<p>103. ಗುರು ಎಂದರೆ "ಜ್ಞಾನ,ಬೆಳಕು" ಎಂದರ್ಥ. ದಾರಿ ತೋರುವವನು ಗುರುವಾದರೂ ನಡೆಯಬೇಕಾದವನು ಶಿಷ್ಯನೇ..</p>
<p>104. ಗುರುವೆಂಬ ಶುದ್ಧಭಾವನೆಯನ್ನು ಹಿಡಿ, ಗುರು ಹೇಳಿದಂತೆ ನಡಿ, ಇದೇ ಜನ್ಮದಲ್ಲಿ ಮುಕ್ತಿ ಪಡಿ.</p>
<p>105. ಧ್ಯಾನದಿಂದ ಓಂಕಾರವನ್ನು  ಕೇಳಬಹುದು. ಓಂಕಾರ ಎಂದರೆ ಬ್ರಹ್ಮ. ಅಂದರೆ ಎಲ್ಲರೂ ಬ್ರಹ್ಮವಸ್ತುವೇ.</p>
<p>106. ಗುರುಕೃಪೆಗಿಂತ ದೊಡ್ಡದೇನೂ ಇಲ್ಲ. ಸದ್ಗುರು ವಾಕ್ಯಕ್ಕೆ ಸಂಪೂರ್ಣ ಫಲ ಕೊಡಲು ಅಷ್ಟಸಿದ್ಧಿಗಳು ಕಾಯುತ್ತಿರುತ್ತದೆ.</p>
<p>107. ಗುರುನಾಥರು "ದಾನ ಎಂಬ ಪದವನ್ನು ಬಳಸಬೇಡಿ, ಅನ್ನದಾನ ಎನ್ನುವ ಬದಲು ಅನ್ನಸಂತರ್ಪಣೆ ಅಂತಾ ಹೇಳಿ. ಅಂದರೆ ಸಂತರಿಗೆ ಅರ್ಪಣೆ ಮಾಡು "ಎನ್ನುತ್ತಿದ್ದರು.</p>
<p>108. ಸಾಮಾನ್ಯವಾಗಿ ಪೂರ್ಣಕುಂಭ ಎಂದರೆ ನೀರು ತುಂಬಿದ ಮಡಕೆ ಎಂದರ್ಥ.  ಆದರೆ ಮಹಾನುಭಾವರು ಬಂದಾಗ ನೀರುತುಂಬಿದ ಕಲಶವನ್ನು ಹೂವು, ಮಾವಿನೆಲೆ, ತೆಂಗಿನಕಾಯಿಯಿಂದ ಅಲಂಕರಿಸಿ ಮಂತ್ರಮುಖೇನ ಅಥವಾ ನಾಮಸಂಕೀರ್ತನೆಯಿಂದ ಬರಮಾಡಿಕೊಳ್ಳುತ್ತಾರೆ. ಇದರ ಅಂತರಾರ್ಥ, ಕುಂಭ ಎಂದರೆ ದೇಹ, ಕಾಯಿ ಎಂದರೆ ಜ್ಞಾನಕೇಂದ್ರವಾದ ಶಿರ , ಈ ಕಾಯವನ್ನು ಅಂದರೆ ದೇಹ ಮನಸ್ಸು ಬುದ್ಧಿಯನ್ನು ಸಂಪೂರ್ಣವಾಗಿ ನಿನಗರ್ಪಿಸುತ್ತಿದ್ದೇನೆ. ನಿನಗೆ ತಿಳಿದಂಥ ಸರಿದಾರಿಯಲ್ಲಿ ನಡೆಸಿ ನನ್ನನ್ನು ಉದ್ಧರಿಸು ಎಂದು ಹೇಳುವ ಶರಣಾಗತಿಯ ಸಂಕೇತ .</p>
<p>ಪೂರ್ಣಮದಃ ಪೂರ್ಣಮಿದಂ ಪೂರ್ಣಾತ್ ಪೂರ್ಣಮುದಚ್ಯತೇ |<br>
ಪೂರ್ಣಸ್ಯ ಪೂರ್ಣಮಾದಾಯ ಪೂರ್ಣಮೇವಾವಶಿಷ್ಯತೇ ||</p>
<p>ಅಂದರೆ ಹುಣ್ಣಿಮೆಯ ಚಂದ್ರನು ಗುಂಡಾಗಿರುವಂತೆ, ಎಲ್ಲಾ ದಿಕ್ಕುಗಳಿಗೂ ಬೆಳಕು ಚೆಲ್ಲುವಂತೆ ( ಪೂರ್ಣನಾಗಿರುವಂತೆ ) ಸದ್ಗುರುವು ಶಿಷ್ಯರಿಗೆ ಎಲ್ಲಾ ರೀತಿಯ ಸಂಪೂರ್ಣಜ್ಞಾನವನ್ನು ನೀಡುತ್ತಾನೆ. ಅವನೇ ಬ್ರಹ್ಮಭಾವದಲ್ಲಿರುವ ಕಾರಣ ಅವನ ನಡೆ ನುಡಿ ವ್ಯಕ್ತಿತ್ವ ಎಲ್ಲವೂ ಬ್ರಹ್ಮನೆಂದೇ ಅಂದರೆ ಆನಂದವೀಯುವುದೆಂದೇ ಪರಿಗಣಿಸಬೇಕು. "ಬ್ರಹ್ಮ ಅಂದರೆ ಆನಂದ "</p>
<p>ಗುರುನಾಥರು ಗುರುಹಿರಿಯರ ಆಶೀರ್ವಾದದಿಂದಲೋ, ಪೂರ್ವಜನ್ಮಗಳ ಸಂಸ್ಕಾರದಿಂದಲೋ, ಭಗವದ್ವಸ್ತುವೇ ತಾನಾಗಿದ್ದರಿಂದಲೋ ಆ ವಂಶದ ಹಿರಿಯರಿಗೆ ಮುಕ್ತಿ ಕೊಡಲು ಜನಿಸಿದ್ದರಿಂದಲೋ ಶಿಷ್ಯರನ್ನು ಉದ್ಧರಿಸಲು ಅವತರಿಸಿದ್ದರಿಂದಲೂ, ಸಾಧನೆಯನ್ನು ಮಾಡಿದ್ದರಿಂದಲೂ ಬ್ರಹ್ಮಭಾವವನ್ನು ಪಡೆದು, ಎಲ್ಲಾ ಜೀವರಾಶಿಯನ್ನು ತನ್ನಂತೆ ಕಾಣುವ ಚೈತನ್ಯವೂ ತಾನಾಗಿ ಲೋಕೋದ್ಧಾರಮಾಡಲು ಬಂದ<br>
( ವೇಂಕಟ = ಗಿರಿ , ಅಚಲ = ಸ್ಥಿರವಾದದ್ದು ) ವೇಂಕಟಾಚಲರಾದರು.</p>
<p>ಗುರುವೆಂಬ ಅನಂತಸಾಗರದಲ್ಲಿ ಈಜುವುದೆಂದರೆ ಸುಲಭದ ಮಾತಲ್ಲ, ನಾವು ಈ ಸಾಗರದಲ್ಲಿ ತೇಲುತ್ತಿರುವೆವೆಂಬ ಅಹಂಭಾವವು ನಮಗೆ ಬೇಡ. ಪೂರ್ವಜನ್ಮದ ಸುಕೃತವೋ ಅಥವಾ ಇನ್ನಾವುದೋ ಕಾರಣವಾಗಿ ನಮಗೆ ಗುರುವಿನ ಪದಸೇವೆ ಮಾಡುವ ಅವಕಾಶ ದೊರೆತಿದ್ದು ನಮ್ಮ ಮಹಾಭಾಗ್ಯವೇ ಸರಿ .<br>
" ಪದಸೇವೆ " ಎಂದರೆ ಗುರು ತೋರಿದ ದಾರಿಯಲ್ಲಿ ಕಣ್ಣುಮುಚ್ಚಿ ನಡೆಯುವುದು. ಇಲ್ಲಿ ನಾನು ನಡೆಯಲಿಲ್ಲ, ನಡೆಸಿದವ ನನ್ನೊಡೆಯ, ಹಾಗಾಗಿ ತಪ್ಪುಒಪ್ಪುಗಳೆಲ್ಲವೂ ಅವನಿಗೆ ಸಮರ್ಪಿತ .</p>
<h3>|| ಶ್ರೀ ಸದ್ಗುರುಚರಣಾರವಿಂದಾರ್ಪಣಮಸ್ತು ||</h3>