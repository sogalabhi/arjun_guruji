<h3>|| ಎಜುಕೇಷನ್ ಲೋನ್ ಆಗಿದ್ದು||</h3>
<p>2018 ನೇ ಇಸವಿ. ಅವತ್ತು ಗುರುವಾರ. ಹೊರಗೆ ತುಂಬಾ ಗುಡುಗು ಮಳೆಯ ವಾತಾವರಣ. ಧಾರಾಕಾರವಾಗಿ ಮಳೆ ಸುರಿಯುತ್ತಿತ್ತು. ಮೈಸೂರಿನ ಓರ್ವ ಗುರುಭಕ್ತೆ ತನ್ನ ಇಬ್ಬರು ಮಕ್ಕಳೊಡನೆ ಗುರುದರ್ಶನಕ್ಕೆ ಹೊರಟಳು. ಅರ್ಧದಾರಿಯಲ್ಲಿ ಮಳೆಯ ಆರ್ಭಟ ಜಾಸ್ತಿಯಾಗಿ ಒಂದು ಅಂಗಡಿಯಲ್ಲಿ ಆಶ್ರಯ ಪಡೆದರು. ಆ ಗುರುಭಕ್ತೆಗೆ, ನಾಳೆ ಬಾರಮ್ಮ, ಎಂದು ಗುರುಗಳು ಹಿಂದಿನ ದಿನ ಹೇಳಿದ್ದರು. ಅದರಿಂದ ಅವರಿಗೆ ಮನೆಗೆ ಹೋಗಲು ಮನಸ್ಸಾಗಲಿಲ್ಲ. ಗುರುಗಳನ್ನು ಅನನ್ಯ ಭಕ್ತಿಯಿಂದ ಬೇಡುತ್ತಿದ್ದರು. ಮಳೆಯ ಆರ್ಭಟ ಕಡಿಮೆ ಆಗಿ ಗುರುದರ್ಶನ ಆಗಲಿ ಎಂದು. ಅದರಂತೆ ಮಳೆಯ ಆರ್ಭಟ ಕಡಿಮೆಯಾಯಿತು. ಮನದಲ್ಲಿಯೇ ಗುರುಗಳಿಗೆ ವಂದನೆಯನ್ನು ಅರ್ಪಿಸಿ ಗುರುನಿವಾಸಕ್ಕೆ ಹೊರಟರು.</p>
<p>ಎಂದಿನಂತೆ ಗುರುಗಳ ಮನೆಯಲ್ಲಿ ವೈಭವದಿಂದ ಭಜನೆ ನಡೆಯಿತು. ಎಂದಿಗಿಂತ ಹೆಚ್ಚಿನ ಅಲಂಕಾರದಿಂದ ಸಾಯಿಬಾಬಾರು ಕಂಗೊಳಿಸುತ್ತಿದ್ದರು. ಗುರುಗಳು ಆರತಿ ಮಾಡಿದರು. ಗುರುವರ್ಯರಿಗೆ ನೈವೇದ್ಯವನ್ನು ಅರ್ಪಿಸಿದರು. ಹೊರಗೆ ಮಳೆ ಸುರಿಯುತ್ತಿದ್ದರೂ ಬಂದಿದ್ದ ಭಕ್ತರ ಭಕ್ತಿಭಾವ ಕಡಿಮೆಯಾಗಿರಲಿಲ್ಲ. ಯಾವ ಕೊರತೆಯೂ ಆಗದೆ ಗುರುಗಳು ಮಾಡಿದ ಆರತಿಯನ್ನು ಕಣ್ತುಂಬಿಕೊಂಡರು. ನಂತರ ಪ್ರಸಾದ ವಿತರಣೆಯೂ ಆಯ್ತು. ಗುರುಗಳಿಗೆ ನಮಸ್ಕರಿಸಿ ನಂತರ ಭಕ್ತ ವರ್ಗದವರು ಪ್ರಸಾದ ಸ್ವೀಕಾರ ಮಾಡಿದರು. ಎಲ್ಲರಂತೆ ಪ್ರಸಾದ ಸ್ವೀಕರಿಸಿದ ಗುರುಭಕ್ತೆಯು ಮನೆಗೆ ಹೊರಡಲು ಅನುಮತಿಯನ್ನು ಕೇಳಲು ನಿಂತರು. ಆಗ ಇನ್ನೋರ್ವ ಗುರುಭಕ್ತೆಯು ಕುರ್ಚಿಯಲ್ಲಿ ಕುಳಿತಿದ್ದ ಗುರುಗಳಿಗೆ ಏನೋ ಮೆಲ್ಲಗೆ ಹೇಳಿದರು. ಅದನ್ನು ಕೇಳಿದ ಗುರುಗಳು ಅಕ್ಷತೆ ತೆಗೆದುಕೊಂಡು ಸಂಕಲ್ಪಿಸಿ ಸಾಯಿನಾಥರಿಗೆ ಅರ್ಪಿಸಿದರು. ನಂತರ ಇದ್ದಕ್ಕಿದ್ದಂತೆ ಗುರುಗಳು ಮೈಸೂರಿನ ಭಕ್ತೆಯನ್ನು ಬಾರಮ್ಮ, ಕುರ್ಚಿಯಲ್ಲಿ ಕುಳಿತುಕೊಳ್ಳಮ್ಮಾ ಎಂದು ಹೇಳಿದರು. ಗಾಬರಿಗೊಂಡ ಗುರುಭಕ್ತೆಯು ಹಿಂದೆ ಸರಿದಳು. ಆಗ ಗುರುಗಳು ಕೂತ್ಕೊಳಮ್ಮಾ. . ಎಂದು ಹೇಳಿ ಮೊದಲೇ ಮಾತನಾಡಿದ್ದ ಗುರುಭಕ್ತೆಯನ್ನು ಕರೆದರು. ಕೆಳಗೆ ಕುಳಿತ ಗುರುಗಳು ಹೆಣ್ಣುಮಗಳಿಗೆ ನಾನು ಮೊದಲು ಪಾದಪೂಜೆ ಮಾಡುವೆ ನಂತರ ನೀನು ಮಾಡು ಎಂದು ಹೇಳಿ ಅವರ ಪಾದ ತೊಳೆದು ಪಾದಪೂಜೆ ಮಾಡಿದರು. ಗುರುಗಳ ಕುರ್ಚಿಯಲ್ಲಿ ಕುಳಿತ ಆ ಗುರು ಮನದಲ್ಲಿ ತುಂಬಾ ಗಲಿಬಿಲಿ ಸಂಕೋಚ. . ಸದಾ ಪೂಜಿಸುವ ದೈವದಿಂದ ಕಾಲುಮುಟ್ಟಿಸಿಕೊಳ್ಳುವುದು ಪಾದಪೂಜೆ ಮಾಡಿಸಿಕೊಳ್ಳುವುದು ಅವರಿಗೆ ಕಷ್ಟವಾಗಿತ್ತು. ಆದರೆ ಗುರುವಾಕ್ಯ ಪಾಲನೆಯು ಅವರ ದೃಢಸಂಕಲ್ಪವಾಗಿತ್ತು. ಮಧ್ಯೆ ಗುರುಗಳು ಸರಿಯಾಗಿ ಕುಳಿತುಕೊಳ್ಳಮ್ಮ ಎಂದರು. ನಂತರ‌ ಆರತಿ ಮಾಡಿದರು. ಅರಿಸಿನ ಕುಂಕುಮ ಹೂವು ಸೀರೆ ಹಣ್ಣುಗಳನ್ನು ಆ ಭಕ್ತೆಗೆ ಕೊಟ್ಟು ಸತ್ಕರಿಸಿದರು. ‌ಆ ಭಕ್ತೆಗೆ ಭಾವಪರವಶತೆಯಿಂದ ಮಾತು ಬರದೆ ಮನದಲ್ಲೇ ಎಲ್ಲವನ್ನೂ ಗುರುನಾಥರಿಗೆ ಅರ್ಪಿಸಿದಳು.</p>
<p>ಕೆಲದಿನಗಳ ನಂತರ ಮನದಲ್ಲಿದ್ದ ಪ್ರಶ್ನೆಯನ್ನು ಗುರುಗಳಿಗೆ ಪಾದಪೂಜೆ ಕಾರಣವನ್ನು ಕೇಳಿದರು. ಗುರುಗಳ ನಕ್ಕು ಏನಮ್ಮ, ಇನ್ನು ನೆನಪಿಟ್ಟು ಕೊಂಡಿದ್ದೀಯಾ. ಎಂದರು. ಮುಂದೆ ಏನನ್ನೂ ಕೇಳಲಿಲ್ಲ. ಇದಾದ ಕೆಲ ಮಾಸಗಳ ನಂತರ ಆ ಹೆಣ್ಣುಮಗಳು ಹೇಳಿದಳು. ನನ್ನ ತಮ್ಮನ ಶಿಕ್ಷಣ ಲೋನ್ ಆಗದೆ ಅವರು ಕಾಲೇಜಿನಿಂದ ಹೊರ ಬರುವ ಪರಿಸ್ಥಿತಿ ನಿರ್ಮಾಣವಾಗಿತ್ತು. ಎಷ್ಟು ಪ್ರಯತ್ನಪಟ್ಟರೂ ದುಡ್ಡಿನ ವ್ಯವಸ್ಥೆ ಆಗಿರಲಿಲ್ಲ. ಇತ್ತ ಲೋನ್ ಕೂಡ ಆಗಿರಲಿಲ್ಲ. ಇಂಥ ಪರಿಸ್ಥಿತಿಯಲ್ಲಿ ನಮಗೆ ಗುರುಗಳೇ ಆಸರೆಯಾದರು. ಎಂದು ಹೇಳುತ್ತಾ ಅಂದಿನ ದಿನವನ್ನು ನೆನೆಸಿಕೊಂಡರು. ಅಕ್ಷತೆಯಿಂದ ಪೂಜೆ ಮಾಡಿದರು. ಪ್ರಾರ್ಥನೆ ಮಾಡಿ ಸಂಕಲ್ಪಿಸಿದರು. ಹೀಗೆ ಅವರಿಗೆ ಪರಿಹಾರ ಒದಗಿಸಿದ್ದರು. ನಂತರ ಅವರ ತಾಯಿಗೆ ಕಾಲೇಜಿಗೆ ಇಂತಹ ದಿನ ಇಷ್ಟು ಹೊತ್ತಿಗೆ ಹೋಗಿ ಎಂದು ಆದೇಶ ನೀಡಿದರು. ಅದರಂತೆ ಕೇಳಿದ ಅವರಿಗೆ ಅಲ್ಲಿ ಆಶ್ಚರ್ಯ ಕಾದಿತ್ತು. ಫೀಸ್ ಕಟ್ಟಲು ಕಾಲಾವಕಾಶ ಕೊಡುವುದರ ಜೊತೆಗೆ ಎಜುಕೇಶನ್ ಲೋನ್ ಸಹ ಮಂಜೂರು ಮಾಡಿದರು.</p>
<p>ಭಕ್ತರ ಕಷ್ಟವನ್ನು ತಮ್ಮ ಕಷ್ಟವೆಂದು ತಿಳಿದು ಪರಿಹರಿಸುವ ಗುರುಗಳೇ ಮಹಾತ್ಮರಲ್ಲವೇ. ಕಷ್ಟ ಪರಿಹಾರದ ಮಾರ್ಗವೂ ಗೂಢವಾಗಿರುವುದಲ್ಲದೇ ಅನುಭವಕ್ಕೆ ಮಾತ್ರ ಗೋಚರವಾಗುವುದು.</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ತಾರನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||</h3>