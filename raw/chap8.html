<h3>|| ಬರಬೇಕು ಬಿ ಡಿ ಎ ಇಂಜಿನೀಯರೇ ||</h3>
<p>2016 ರ ನವಂಬರ್ ನ ದಿನ. ಓರ್ವ ಗುರುಭಕ್ತರು ಮೊದಲ ಬಾರಿ ಗುರುಗಳ ದರ್ಶನಕ್ಕೆ ಹೊರಟರು. ಅವರು ಗುರುಗಳ ಮನೆಯ ಹೊಸ್ತಿಲು ದಾಟಿದ ತಕ್ಷಣವೇ ಗುರುಗಳು "ಬರಬೇಕು ಬರಬೇಕು ಬಿ ಡಿ ಎ ಇಂಜಿನೀಯರವರೇ "ಎಂದರು. ಅವರಿಗೆ ಅಚ್ಚರಿ. ಇದೇ ಮೊದಲು ಗುರುಗಳ ಮನೆಗೆ ಬಂದದ್ದು, ಎಷ್ಟು ಸರಿಯಾಗಿ ಹೇಳಿದರು ಎಂದು. ಆಗ ಅವರು ಹೇಳಿದರು, "ನನಗೆ ಈಗ ತಾನೇ ಬಿ ಡಿ ಎ ಇಂಜಿನಿಯರ್ ಆಗಿ ಪ್ರಮೋಷನ್ ಸಿಕ್ಕಿದೆ " ಎಂದು. ಆನಂತರ ಗುರುಗಳ ಜೊತೆ ಸಂಭಾಷಣೆಯ ವೇಳೆ ಅವರ ಕೆಲವು ಸಮಸ್ಯೆಗಳನ್ನು ನಿವೇದಿಸಿಕೊಂಡರು. ಗುರುಗಳು ಅದಕ್ಕೆಲ್ಲ ಪರಿಹಾರವನ್ನು ಹೇಳಿ "ಬೆಂಗಳೂರಿನಲ್ಲಿ ಫೆಬ್ರವರಿ ತಿಂಗಳಲ್ಲಿ ಬಿ ಡಿ ಎ ಇಂಜಿನಿಯರ್ ಆಗಿ ರಿಪೋರ್ಟ್ ಮಾಡಿಕೋಳ್ಳುತ್ತೀರಾ "ಎಂದರು. ಅವರು ಹಗುರವಾದ ಮನಸಿನಿಂದ ತಮ್ಮ ಪ್ರಥಮ ಭೇಟಿಯಲ್ಲೇ ಗುರುಗಳ ದರ್ಶನ ಹಾಗೂ ಆಶೀರ್ವಾದ ಲಭಿಸಿದುದಕ್ಕೆ ಧನ್ಯತೆಯ ಭಾವದಿಂದ ಗುರುಗಳಿಗೆ ವಂದನೆಯನ್ನು ಸಮರ್ಪಿಸಿದರು. ಗುರುವಾಕ್ಯದಂತೆ ಅವರು ಫೆಬ್ರವರಿಯಲ್ಲಿ ಡ್ಯೂಟಿಗೆ ರಿಪೋರ್ಟ್ ಮಾಡಿಕೊಂಡರು. ಗುರುಗಳ ಮಾತನ್ನೇ ಅರ್ಥ ಹುಡುಕಿಕೊಂಡು ಬರುವುದು. ಅವರ ವರವಾಕ್ಯದ ಆಶೀರ್ವಾದಕ್ಕೆ ಲಭ್ಯವಾದವರು ಭಾಗ್ಯವಂತರೇ ಸರಿ. . .</p>
<p>ಒಮ್ಮೆ ಗುರುಗಳ ಭಕ್ತರ ಭೇಟಿಯ ಸಂದರ್ಭ. ಪರ ಊರಿನ ಭಕ್ತರು ಗುರುಗಳ ಬಳಿಗೆ ಬಂದು ನಮಸ್ಕರಿಸಿ ಹೊರಡಲು ಅನುಮತಿಯನ್ನು ಕೇಳಿದರು. ಆಗ ಗುರುಗಳು "ಯಾಕಯ್ಯಾ ಇಷ್ಟು ಬೇಗ ಹೊರಟಿರೋದು, ಇರಯ್ಯಾ "ಎಂದರು. ಆಗ ಅವರು ಗುರುಗಳಿಗೆ ತುರ್ತು ಕೆಲಸವಿದೆಯೆಂದು ತಿಳಿಸಿ ನಮಸ್ಕರಿಸಿದಾಗ ಗುರುಗಳು "ಹೂ ಸರಿ ಹೊರಡಿ "ಎಂದು ಹೇಳಿದಾಗ ಅಲ್ಲಿಂದ ಹೊರಟರು. ಅವರು ಪ್ರಯಾಣ ಮಾಡುವಾಗ ಮಾರ್ಗಮಧ್ಯದಲ್ಲಿ ಮರವೊಂದು ಬಿದ್ದು ರಸ್ತೆಯ ಸಂಚಾರಕ್ಕೆ ತೊಡಕಾಗಿತ್ತು. ಆಗ ಆ ಬಿದ್ದಂತಹ ಮರವನ್ನು ಬೇರೆಡೆಗೆ ಸಾಗಿಸಿ ಸಂಚಾರವ್ಯವಸ್ಥೆಯನ್ನು ಸುಗಮಗೊಳಿಸಿದರು. ಅಷ್ಟು ಹೊತ್ತು ಅವರು ರಸ್ತೆಯಲ್ಲಿ ಕಾಯುತ್ತಿರಬೇಕಾಗಿತ್ತು. ಆಮೇಲೆ ಸಂಚಾರ ವ್ಯವಸ್ಥೆ ಸರಿಯಾದ ಮೇಲೆ ಮುಂದೆ ಪ್ರಯಾಣ ಮುಂದುವರೆಸಿದರು. ಆಗ ಅವರ ಮನದಲ್ಲಿ "ಗುರುಗಳು ಹೇಳಿದಂತೆ ಇನ್ನಷ್ಟು ಹೊತ್ತು ಅಲ್ಲೇ ಇರಬೇಕಿತ್ತು, ಗುರುಸಾನ್ನಿಧ್ಯದಲ್ಲಿ ಇರಬಹುದಿತ್ತು. ನಾನು ಬಂದು ಈಗ ರಸ್ತೆಯಲ್ಲಿ ನಿಲ್ಲಬೇಕಾಯಿತು "ಎಂದು ಪೇಚಾಡಿಕೊಡರು.</p>
<p>ಗುರುಗಳು ಅಡುವ ಪ್ರತಿ ವಾಕ್ಯಕ್ಕೂ ಅರ್ಥವಿರುವುದು. ಅವರು ಸುಮ್ಮಸುಮ್ಮನೆ ಒಂದು ಪದವಾಗಲೀ ವಾಕ್ಯವಾಗಲಿ ಮಾತನಾಡುತ್ತಿರಲಿಲ್ಲ. ಅವರ ಮಾತನ್ನು ಕೇಳಿದೊಡನೆ ಅರ್ಥವಾಗದು. ಆ ವಾಕ್ಯವನ್ನು ಪದೇ ಪದೆ ನೆನೆಸಿಕೊಂಡರೆ ಮಾತ್ರಾ ಅರ್ಥವಾಗುವುದು, ಅನುಭವಕ್ಕೆ ಬರುವುದು. . ಕೆಲವೊಂದು ವಾಕ್ಯಗಳಿಗೆ ಆ ಸಮಯದಲ್ಲಿ ಅರ್ಥ ಸ್ಫುರಿಸಿದರೆ ಕೆಲವೊಂದು ವಾಕ್ಯಗಳಿಗೆ ಮುಂದಿನ ದಿನದಲ್ಲಿ ಯಾವತ್ತೋ ಅರ್ಥವಾಗುವುದು. . . .</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಎಂಟನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||</h3>