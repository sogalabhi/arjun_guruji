<p>ದಯಾಮಯಾ  ಸಾಯಿ ಕರುಣಾಮಯಾ|<br>
ಕರುಣಾಮಯಾ ಸಾಯಿ ಪ್ರೇಮಾಮಯಾ||</p>
<p>ಪರಮ ಸ್ವರೂಪನು ತಾನಂತೆ<br>
ಅರಿಯಲು ಭಕ್ತಿಯು ಬೇಕಂತೆ|<br>
ಒಲಿದರೆ ಪಾವನನವನಂತೆ<br>
ಸಂಸಾರದ ಭಯ ಅವಗಿಲ್ಲಂತೆ||</p>
<p>ಗುರುವಿಗೆ ಸಮನಾರಿಲ್ಲಂತೆ<br>
ಗುರು ಪಾದವ ನಂಬಿರಬೇಕಂತೆ|<br>
ಧೃಡತೆಯು ತನಗಿರಬೇಕಂತೆ<br>
ಧೃತಿಗೆಡದೇ ತಾನಿರಬೇಕಂತೆ||</p>
<p>ಪಾಪಿಗೆ ತಾಪವು ದೂರಂತೆ<br>
ದುರ್ಮಾರ್ಗಿಗೆ ಕಾಣನು ಗುರುವಂತೆ|<br>
ಕುಟಿಲರಿಗೊಲಿಯನು ತಾನಂತೆ<br>
ಕುಹಕಿಗೆ ಎಂದೂ ಸಿಗನಂತೆ||</p>
<p>ಜ್ಞಾನವೇ ತನ್ನುಸಿರಾಗಿಹುದು<br>
ಉಸುರಲು ಪಾವನವಾಗುವುದು|<br>
ಸೇವೆಯೇ ಸಾಧನೆಯಾಗಿಹುದು<br>
ಗುರುಕರುಣೆಯೇ ಧನ್ಯನ ಮಾಡುವುದು||</p>
<p>ಶರಣಾಗತರನು ಕಾಯುವನು<br>
ಪರಮಾನಂದವನುಣಿಸುವನು|<br>
ನಿಜಭಕ್ತಿಗೆ ಗುರು ತಲೆ ಬಾಗುವನು|<br>
ಭವಜಲಧಿಯ ದಾಟಿಸಿ ಕಾಯುವನು||</p>
<p>ನಾನೇ ಎಂಬುದನಳಿ ಎಂದ<br>
ಮದ ಮತ್ಸರಗಳ ನೀ ಸುಡು ಎಂದ|<br>
ದುರುಳರಿಗೆ ನಾ ದೂರೆಂದ<br>
ದುರಹಂಕಾರಿಗೆ ನಾ ಸಿಗನೆಂದ||</p>
<p>ಸದ್ಗುರು ದೊರೆವುದು ದುರ್ಲಭವು<br>
ದೊರೆತರೆ ಜನ್ಮವು ಪಾವನವು|<br>
ಸಾರುತಲಿರುವವು ಶಾಸ್ತ್ರಗಳು<br>
ಗುರು ಸಾಯೀಶ್ವರರು ಅಹುದೆಂದು||</p>
<p>ಅಚ್ಯುತ ಅನಂತ ಶ್ರೀ ಗುರುವೇ<br>
ಚಿನ್ಮಯ ಚಿತ್ತನು ನೀ ಗುರುವೇ|<br>
ಗುರುಸಾಯೀಶ್ವರ ಬಾ ಗುರುವೇ|<br>
ಕರಜೋಡಿಸಿ ನಾ ಶಿರಬಾಗಿರುವೆ||</p>