||ಶಂಕರ ಜಯಂತಿಯಂದು ಬರುತ್ತೇನೆ||

	ಮೈಸೂರಿನ ಓರ್ವ ಗುರುಭಕ್ತ ಕುಟುಂಬ. ಅವರಿಗೆ ಗುರುಗಳ ಮಾತೆಂದರೆ ವೇದವಾಕ್ಯ. ಸಖರಾಯಪಟ್ಟಣದ ಗುರುನಾಥರನ್ನು ಅರ್ಜುನ ಗುರುಗಳಲ್ಲಿ ಕಾಣುವ ಭಕ್ತಿವಂತರಾಗಿದ್ದರು. ಅವರು ಗುರುಗಳ ಮೊದಲ ದರ್ಶನದ ವೇಳೆಯಲ್ಲಿ ಗುರುಗಳಿಗೆ ಅವರು, "ಗುರುಗಳೇ, ಮಗನ ಉಪನಯನವು ಕಳೆದ ವರ್ಷದ ಶಂಕರ ಜಯಂತಿಯಂದು ನಡೆದಿತ್ತು. "ಎಂದರು. ಆಗ ಗುರುಗಳು "ಈ ಶಂಕರ ಜಯಂತಿಯಂದು ನಿಮ್ಮನೆಗೆ ಬರುತ್ತೇನೆ, ಇನ್ನೊಮ್ಮೆ ಉಪನಯನ ಮಾಡೋಣ"ಎಂದು ಹೇಳಿದರು. ಅದರಂತೆ ಅವರ ಮನೆಗೆ ಶಂಕರರಾಗಿ ಶಂಕರ ಜಯಂತಿಯಂದು ದಯಮಾಡಿಸಿದರು. ಗುರುಗಳ ಆಗಮನಕ್ಕೆ ಅತ್ಯಂತ ಕಾತರರಾಗಿ ಕಾಯುತ್ತಿದ್ದವರಿಗೆ ಗುರುಸಾನ್ನಿಧ್ಯವೇ ಅಮೃತಪಾನ ತಂದಿತ್ತು. ಗುರುಗಳು ಅವರ ಮಗನನ್ನು ಪಕ್ಕದಲ್ಲಿ ಕುಳ್ಳಿರಿಸಿಕೊಂಡು ಗುರುವೆಂದರೆ ಯಾರು, ಅವನ ಪ್ರಾಪ್ತಿ ಹೇಗೆ, ಹೇಗೆ ಸತತ ಪ್ರಯತ್ನದ ಮೂಲಕ ಗುರುವನ್ನು ಸೇರಬಹುದು" ಎಂದು ಉಪದೇಶ ಮಾಡಿದರು. ಅವನಿಗೆ ಗಾಯತ್ರಿ ಉಪದೇಶದ ಜೊತೆಗೆ ಗುರುವರನ ಆಶೀರ್ವಚನವೂ ಲಭಿಸಿ ಅವನ ಜೀವನವೇ ಧನ್ಯವಾಯಿತು. 
	
	ಆ ಹುಡುಗನಿಗೆ ಪರೀಕ್ಷೆ ನಡೆಯುತ್ತಿತ್ತು. ಗುರುಗಳ ದರ್ಶನ ಪಡೆದು ಆಶೀರ್ವಾದ ಪಡೆಯಲು ಗುರುನಿವಾಸಕ್ಕೆ ಹೋದರು. ಗುರುಗಳು ಅವನಿಗೆ ಆಶೀರ್ವದಿಸಿ ಸಮಾಜವಿಜ್ಞಾನದ ವಿಷಯದಲ್ಲಿ 64 ಅಂಕ ಬರುತ್ತೆ. ಮತ್ತೆ ಒಂದು ಹಾಳೆಯಲ್ಲಿ ಒಂದಷ್ಟು ನಂಬರುಗಳನ್ನು ಬರೆದುಕೊಟ್ಟರು. ಪರೀಕ್ಷೆಯು ಮುಗಿಯಿತು. ಫಲಿತಾಂಶವೂ ಬಂದಿತ್ತು. ಆ ಹುಡುಗನಿಗೆ ಸಮಾಜವಿಜ್ಞಾನದಲ್ಲಿ 64 ಅಂಕಗಳೇ ಬಂದದ್ದು ನೋಡಿ ಮನದಲ್ಲಿಯೇ ಗುರು ವಾಕ್ಯವನ್ನು ನೆನೆದು ಅವರಿಗೆ ನಮಸ್ಕಾರವನ್ನು ಅರ್ಪಿಸಿದರು. 
	
	ಮತ್ತೊಮ್ಮೆ ಹುಡುಗನು ಗುರುಗಳಿಗೆ ನಮಸ್ಕರಿಸಿದಾಗ "ಸಂಧ್ಯಾವಂದನೆ ಮಾಡ್ತಾ ಇದ್ಯಪ್ಪ, ಸ್ಕೂಲಿಗೆ ಹೋಗುವ ಆತುರದಲ್ಲಿ ಸಂಧ್ಯಾವಂದನೆಯನ್ನು ಮಾಡ್ತಿಲ್ವಪ್ಪ, ಅದೇ ಬಲನಪ್ಪ"ಎಂದು ಅವನ ಬೆನ್ನಿಗೆ ಸಣ್ಣ ಪೆಟ್ಟು ಹಾಕಿದರು. ವಸ್ತುತಃ ಹುಡುಗನು ಉಪನೀತನಾದರೂ ಶಾಲೆಗೆ ಹೋಗುವ ಅವಸರದಲ್ಲಿ ಸಂಧ್ಯಾವಂದನೆಯನ್ನು ಮಾಡುತ್ತಿರಲಿಲ್ಲ. ಹಿಂದೆಯೂ ಅನೇಕ ಬಾರಿ "ನೀರು ಬಿಡ್ತಿದ್ಯಪ್ಪಾ. . . "ಎಂದು ಹೇಳಿದ್ದರು. ಆಗ ಅವರು ಮನೆ ಕಟ್ಟುತ್ತಿದ್ದರು. ಕ್ಯೂರಿಂಗ್ ಮಾಡು ಎಂದು ಗುರುಗಳು ಹೇಳುತ್ತಿದ್ದಾರೆ ಎಂದು ತಿಳಿದನು. ಆದರೆ ಅವರು ಸಂಧ್ಯಾವಂದನೆ ಮಾಡಲು ಹೇಳಿದ್ದರೆಂದು ನಂತರ ತಿಳಿಯಿತು. ಅವತ್ತಿನ ಮಾತಿನ ಅರ್ಥವನ್ನು ಅರಿತಿದ್ದ ಅವನು ಗುರುಗಳ ವಾಕ್ಯದಂತೆ ಮಾರನೆಯ ದಿನದಿಂದ ನಿಯಮಿತವಾಗಿ ಬೆಳಗ್ಗೆ ಸಂಧ್ಯಾವಂದನೆ ಮಾಡತೊಡಗಿದನು. ಇದರಿಂದ ಅವನ ಜೀವನದಲ್ಲಿ ಮಹತ್ತರ ಪರಿಣಾಮವುಂಟಾಯಿತು. ಮೈಸೂರಿನ ಪ್ರತಿಷ್ಠಿತ ಸಾಫ್ಟ್ ವೇರ್ ಕಂಪನಿಯಲ್ಲಿ ನಡೆಯುವ ಬೇಸಿಗೆ ಶಿಬಿರಕ್ಕೆ ಶಾಲಾ ಮಟ್ಟದಲ್ಲಿ ಆಯ್ಕೆಯಾದನು. ನಂತರ ಅದೇ ಕಂಪನಿಯವರು ಒಂದು ಆಯ್ಕೆ ಪರೀಕ್ಷೆ ಮಾಡಿದರು. ಅದರಲ್ಲಿ ಸುಮಾರು 200 ಮಕ್ಕಳಲ್ಲಿ ಇವನು ಆಯ್ಕೆಯಾದನು. ಅಂತಹ ಪ್ರತಿಷ್ಠಿತ ಕಂಪನಿಯಲ್ಲಿ ಟ್ರೈನಿಂಗ್ ಪಡೆಯಬೇಕೆಂಬ ಅವನ ಬಹುದಿನದ ಕನಸು ಹೀಗೆ ಗುರುಗಳ ಅನುಗ್ರಹದಿಂದ ಸಾಕಾರವಾಗಿ ಗುರುಗಳಿಗೆ ಭಕ್ತಿಪೂರ್ವಕ ನಮನಗಳನ್ನು ಅರ್ಪಿಸಿದರು. 
	
	ಗುರುವಿಗೆ ಆಶ್ರಿತರ ಕರ್ಮ ಕಳೆದು ಸನ್ಮಾರ್ಗಕ್ಕೆ ತರುವ ಮಾರ್ಗ ತಿಳಿದಿರುತ್ತದೆ. ಅವರು ಯೋಗ್ಯ ಸಮಯಕ್ಕೆ ಯೋಗ್ಯವಾದ ರೀತಿಯಿಂದ ಭಕ್ತರನ್ನು ಉದ್ಧರಿಸುತ್ತಾರೆ. ಗುರುವಿನ ಅನುಗ್ರಹಕ್ಕೆ ಶಿಷ್ಯನ ಅಂತಃಕರಣ ಶುದ್ಧಿ ಆಗಿರಬೇಕು. ಅನುಕೂಲವಾದ ಕಾಲವು ಬರಬೇಕು. ಆಗಲೇ ಶಿಷ್ಯರ ಉದ್ಧಾರವನ್ನು ಮಾಡುತ್ತಾನೆ ಗುರು. ನಿರ್ಮಲವಾದ ದೃಢವಾದ ಭಕ್ತಿಯನ್ನು ಗುರು ಮೆಚ್ಚುತ್ತಾನೆ. 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹತ್ತೊಂಭತ್ತನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||