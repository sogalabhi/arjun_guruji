||ಅನ್ನವನೆ ಔಷಧಿ ಮಾಡಿದರು||

	ಮೈಸೂರಿನ ಓರ್ವ ಗುರುಭಕ್ತ ಕುಟುಂಬ. ಗುರುವಿನ ಮೇಲೆ ಅತ್ಯಂತ ಶ್ರದ್ಧಾ ಭಕ್ತಿಯಿಂದ ಜೀವಿಸುತ್ತಿದ್ದರು. ಗುರುಭಕ್ತರಿಗೆ ಇದ್ದಕ್ಕಿದ್ದಂತೆ ಉಸಿರಾಟದ ತೊಂದರೆಯಾಗಿ ಸುಸ್ತಾಗಿ ಜ್ವರನೂ ಬಂದಿತು. ಅವರು ಡಾಕ್ಟರಿಗೆ ತೋರಿಸಿದರೂ ಗುಣಮುಖವಾಗಲಿಲ್ಲ. ಆ ಸಮಯದಲ್ಲಿ ಇದ್ದಕ್ಕಿದ್ದಂತೆ ಗುರುಗಳು ಅವರ ಮನೆಗೆ ಹೋದರು. ಆ ಗುರುಭಕ್ತರನ್ನು ಮಾತಾಡಿಸಿ ಗುರುನಾಥರ ಫೋಟೋದಲ್ಲಿದ್ದ ಶಾಮಂತಿಕೆ ಹೂವಿನ ಹಾರವನ್ನು ಕೊಟ್ಟರು. ಎರಡು ದಿನ ಸರಿಹೋಗುತ್ತೆ ಎಂದರು. ನಂತರ ಮಾರನೆಯ ದಿನ ಅವರ ಪತ್ನಿಯು ಗುರುದರ್ಶನಕ್ಕೆ ಹೋದಾಗ ಗುರುಗಳು ಆಶೀರ್ವಾದ ರೂಪವಾಗಿ ಬಿ ಕಾಂಪ್ಲೆಕ್ಸ್ ಮಾತ್ರೆಯನ್ನು ಕೊಟ್ಟರು. ಸ್ವತಃ ಗುರುಗಳಿಗೂ ಜ್ವರ. ನಿರಂತರ ಕಠಿಣ ಅನುಷ್ಠಾನಗಳಿಂದ ಗುರುಗಳ ಆರೋಗ್ಯಕ್ಕೆ ಸ್ವಲ್ಪ ಹಾನಿಯಾಗಿತ್ತು. ಆ ಮಾತ್ರೆಯನ್ನು ಆ ಗುರುಭಕ್ತರು ಸೇವಿಸಿದರು. ಅವರ ಆರೋಗ್ಯದ ಸ್ಥಿತಿ ಉತ್ತಮವಾಯಿತು. 
	
	ಮಾರನೆಯ ದಿನ ಗುರುವಾರ. ಆರತಿಗೆ ಬನ್ನಿ ಅಂತ ಗುರುಗಳು ಅವರಿಗೆ ಫೋನ್ ಮಾಡಿ ತಿಳಿಸಿದರು. ಅವರಿಗೆ ಜ್ವರ ಸುಸ್ತು. ನಡೆಯಲು ಆಗುತ್ತಿರಲಿಲ್ಲ. ಅದನ್ನು ತಿಳಿದ ಗುರುಗಳು ನಿಮ್ಮ ಮನೆಯಲ್ಲಿ ಶಾಮಂತಿಗೆ ಹೂವಿದೆಯಲ್ಲ ಅದನ್ನು ಗುರುನಿವಾಸಕ್ಕೆ ಬರುವಾಗ ತೆಗೆದುಕೊಂಡು ಬನ್ನಿ ಎಂದರು. ಆ ಜ್ವರದ ತಾಪದಲ್ಲಿಯೂ ಅವರು ಸ್ನಾನ ಮಾಡಿ ಮಡಿವಸ್ತ್ರ ಧರಿಸಿ ಶಾಮಂತಿಗೆ ಹೂವ ತೆಗೆದುಕೊಂಡು ಅವರೇ ಕಾರು ಓಡಿಸಿಕೊಂಡು ಗುರುಗಳ ಮನೆಗೆ ಬಂದರು. ಅವರೇ ಆರತಿಯನ್ನು ಮಾಡಿದರು. ಜ್ವರದಿಂದ ನರಳುತ್ತಿದ್ದ ಭಕ್ತರಿಗೆ ಆರತಿ ಮಾಡುವ ಯೋಗವನ್ನು ಗುರುಗಳು ಕೊಟ್ಟು ಅವರ ಅನಾರೋಗ್ಯದ ತೊಂದರೆಯನ್ನು ನಿವಾರಿಸಿದರು. ಸಂತೋಷದಿಂದ ಅವರು ಗುರುಗಳಿಗೆ ಮನಸ್ಸಲ್ಲೇ ಸಾಷ್ಟಾಂಗ ವಂದನೆ ಅರ್ಪಿಸಿದರು. ಗುರುವಿಗೆ ಅಸಾಧ್ಯವೆನ್ನುವುದು ಇದೆಯೇ. . . . 
	
	ಇನ್ನೊಮ್ಮೆ ಆ ಗುರುಭಕ್ತರ ಮನೆಯಲ್ಲಿ ಆತಂಕದ ವಾತಾವರಣ ನಿರ್ಮಾಣವಾಗಿತ್ತು. ಅವರ ಮಗಳಿಗೆ ತೀವ್ರ ಹೊಟ್ಟೆನೋವು ಬಂದಿತ್ತು. ಆಸ್ಪತ್ರೆಗೆ ಸೇರಿಸಲು ಯೋಚನೆ ಮಾಡುತ್ತಿದ್ದರು. ಗುರುಗಳು ಅವರ ಮನೆಗೆ ದಯಮಾಡಿಸಿದರು. ಆಗ ಬೆಂಗಳೂರಿನಲ್ಲಿದ್ದ ಗುರುಗಳು ಮೈಸೂರಿಗೆ ಬಂದು ಸ್ವಲ್ಪ ಹೊತ್ತಾಗಿತ್ತು. ಹೊಟ್ಟೆ ನೋವಿನಿಂದ ನರಳುತ್ತಿರುವ ಅವರ ಮಗಳನ್ನು ನೋಡಿ ಮಾತನಾಡಿಸಿದರು. ಗುರುಗಳು ಅವಳು ಉಪಯೋಗಿಸುವ ಎಣ್ಣೆಯನ್ನು ತರಿಸಿ ಅದನ್ನು ಸ್ಪರ್ಶಿಸಿ ಕೊಟ್ಟರು. ಅವಳ ತಲೆಗೆ ಹಚ್ಚಲು ಹೇಳಿದರು. ನಂತರ ಗುರುಗಳು ಕೆಳಗೆ ಮಾತನಾಡುತ್ತಾ ಕುಳಿತರು. ಆ ಗುರುಭಕ್ತೆಗೆ ಹೇಳಿದರು. ನೀವು ಅಳುತ್ತಾ ಪ್ರಾರ್ಥನೆ ಮಾಡುತ್ತಿದ್ದದ್ದು ಕೇಳಿತಮ್ಮ, ಅದಕ್ಕೆ ಬಂದೆ ಎಂದರು. ಹೀಗೆ ಅರ್ಧ ಘಂಟೆ ಆಯಿತು‌. ಆಸ್ಪತ್ರೆಗೆ ಹೊರಡಬೇಕಿದ್ದ ಆ ಹೆಣ್ಣುಮಗಳು ಎದ್ದು ಬಂದು ಮೊದಲಿನಂತೆ ಮಾತನಾಡುತ್ತಾ ಕೆಳಗೆ ಬಂದು ಗುರುಗಳ ದರ್ಶನ ಮಾಡಿದಳು. ಇದನ್ನು ನೋಡಿ ಎಲ್ಲರಿಗೂ ಆಶ್ಚರ್ಯವಾಯಿತು. . ಗುರುವರರಿಗೆ ತಿಳಿಯದಿರುವುದು ಏನಿದೆ ಈ ಜಗದಲ್ಲಿ. 
	
	ಗುರುಭಕ್ತ ಸದ್ಗೃಹಸ್ಥರಿಗೆ ಆರೋಗ್ಯದಲ್ಲಿ ತುಂಬಾ ಸಮಸ್ಯೆ ಇತ್ತು. ಗುರುಗಳೇ ಅಂದು ಬೆಳಗ್ಗೆ ಅವರ ಪತ್ನಿಗೆ ದೂರವಾಣಿ ಮಾಡಿ ವಿಚಾರಿಸಿದರು. ಅವರ ಪತ್ನಿ ತನ್ನ ಮನೆಯವರ ಆರೋಗ್ಯದ ವಿಷಯವಾಗಿ ಚಿಂತಿತರಾಗಿದ್ದು ಅವರ ಪತಿಯು ತಿಂಡಿ ಮಾಡಲು ಕಷ್ಟಪಡುತ್ತಿದ್ದಾರೆ ಎಂದರು. ಆಗ ಗುರುಗಳು ಗುರುವಾರ ಸಂಜೆ ನಮ್ಮ ಮನೆಗೆ ಊಟಕ್ಕೆ ಕರೆದುಕೊಂಡು ಬನ್ನಿ ಎಂದರು. ಸಂಜೆ ಆ ಗುರು ಭಕ್ತರು ಗುರುಗಳ ಮನೆಗೆ ಹೋದರು. ಜಪ ಧ್ಯಾನ ಗಳನ್ನು ಮಾಡಿದರು. ನಂತರ ಗುರುಗಳ ತಾಯಿಯವರು ಗುರುಭಕ್ತರಿಗೆ ಊಟಕ್ಕೆ ಬಡಿಸಿದರು. ಊಟಮಾಡುವುದಕ್ಕೇ ಕಷ್ಟಪಡುತ್ತಿದ್ದ ಅವರು ಗುರುಪ್ರಸಾದವನ್ನು ಭುಂಜಿಸಿ ಗುರುಗಳಿಗೆ ನಮಸ್ಕರಿಸಿ ಹೊರಟರು. ಇದನ್ನು ನೋಡುತ್ತಿದ್ದ ಗುರುಭಕ್ತರೊಬ್ಬರಿಗೆ ನರಸಿಂಹ ಸರಸ್ವತಿಗಳು, ಊಟ ಮಾಡಿದಾಗ ಉದರ ವೇದನೆ ಅನುಭವಿಸಿದ್ದ ಬ್ರಾಹ್ಮಣನಿಗೆ ಅನ್ನವನೇ ಔಷಧಿ ಮಾಡಿದುದು ನೆನಪಾಗಿ ಗುರುಗಳಿಗೆ ಮನದಲ್ಲಿಯೇ ನಮಿಸಿದರು. 
	
	ಭವರೋಗ ವೈದ್ಯ ನಮ್ಮ ಗುರುವಲ್ಲವೇ. ಗುರುವೇ ದೈವ ಎಂದು ನಂಬಿ ಅವರ ವಚನಗಳನ್ನು ಅಕ್ಷರಶಃ ಪಾಲಿಸುವ ಭಕ್ತನ ಜೊತೆಯಾಗಿದ್ದು ಅವರಿಗೆ ರಕ್ಷಣೆ ಕೊಡುವನೇ ಗುರು. ಚಿಂತಾಮಣಿಯು ಬಯಸಿದ್ದನ್ನು ನೀಡಿದರೆ ಗುರು ನಮ್ಮ ಮನಸ್ಸಿನ ಅಪೇಕ್ಷೆಗಳನ್ನು ಅರಿತು ಈಡೇರಿಸುತ್ತಾನೆ. 

|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮೂವತ್ಮೂರನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||  || ಜೈ ಅರ್ಜುನಗುರೂಜಿ ||