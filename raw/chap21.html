<h3>||ನಾನೇ ಬರೆಸುತ್ತೀನಮ್ಮ. . . ||</h3>
<p>ಮೈಸೂರಿನ ಓರ್ವ ಗುರುಭಕ್ತ ಕುಟುಂಬ. ಗುರುವಿನ ವಾಕ್ಯವನ್ನು ಶಿರಸಾವಹಿಸಿನಡೆದುಕೊಳ್ಳುತ್ತಿದ್ದ ಪರಿವಾರ. ಆ ಕುಟುಂಬದ ದಂಪತಿಗಳು ಗುರುನಾಥರ ಗೀತೆಗಳನ್ನು, ಗುರುನಾಥರ ಅಷ್ಟೋತ್ತರವನ್ನು ರೆಕಾರ್ಡ್ ಮಾಡಿಸಿ ಸಿಡಿ ಮಾಡಿಸಿದ್ದರು. ಅದನ್ನು ಅರ್ಜುನ ಗುರುಗಳ ಹುಟ್ಟಿದ ಹಬ್ಬದ ದಿನ ಅವರಿಂದ ಲೋಕಾರ್ಪಣೆ ಮಾಡಿಸಿದ್ದರು. ಕಾಯ ಸವೆಯಲಿ ನಿನ್ನ ಸೇವೆಯಲ್ಲಿ ಎಂಬಂತೆ ಗುರು ಸೇವೆಯನ್ನು ಮಾಡುವ ಮನಸ್ಥಿತಿ ಉಳ್ಳವರಾಗಿದ್ದರು. ಗುರುನಾಥರ ತತ್ವಗಳು, ಗುರುಗಳ ನುಡಿಗಳು ಗುರು ಭಕ್ತರ ಮನೆಗೆ ತಲುಪಬೇಕೆಂದು ಅವರ ಇಚ್ಛೆಯಾಗಿತ್ತು.</p>
<p>ನವರಾತ್ರಿಯ ದಿನಗಳು. ಅಂದು ಗುರುವಾರ. ಗುರುಗಳು ಆರತಿ ಮಾಡಿದರು. ಸ್ವಲ್ಪ ಹೊತ್ತು ಹಾಲಿನಲ್ಲಿ ಕುಳಿತರು. ಆ ಗುರುಭಕ್ತೆಯನ್ನು ಕರೆದು ಪಾದಕ್ಕೆ ಹೂವಿನಿಂದ ಪೂಜೆ ಮಾಡ್ತೀನಿ ಅಂತ ಅಂದುಕೊಂಡಿದ್ರಲ್ಲ ಎಂದರು. ಎಲ್ಲರಿಗೂ ಆಶ್ಚರ್ಯ. ನವರಾತ್ರಿಯ ಅನುಷ್ಠಾನದಲ್ಲಿದ್ದ ಗುರುಗಳು ಯಾರಿಂದಲೂ ನಮಸ್ಕಾರ ಮಾಡಿಸಿಕೊಳ್ಳುತ್ತಿರಲಿಲ್ಲ. ಹೀಗೆ ಹೇಳಲು ಏನು ಕಾರಣವಿರಬೇಕು ಎಂದು ಎಲ್ಲಾ ಭಕ್ತರು ಚಿಂತಿಸಿದರು.</p>
<p>ಆ ಗುರುಭಕ್ತೆಯು ಬಿಡಿ ಹೂಗಳನ್ನು ತಂದು ಅತ್ಯಂತ ಭಕ್ತಿಭಾವದಿಂದ ಗುರುಗಳ ಪಾದಕ್ಕೆ ಸಮರ್ಪಿಸಿದರು. ಒಂದೊಂದು ಹೂವನ್ನು ಸಮರ್ಪಿಸ ಬೇಕಾದರೂ ಗುರುನಾಥರ ಪಾದಗಳಿಗೆ ಅರ್ಪಣೆ ಎಂಬ ಭಾವದಿಂದ ಪಾದಪೂಜೆ ಮಾಡಿದರು. ನಮಸ್ಕರಿಸಿದ ಆಕೆಗೆ ಗುರುಗಳು ಆಶೀರ್ವದಿಸಿದರು. ಭಕ್ತರ ಭಾವವನ್ನು ಗ್ರಹಿಸಿದ ಗುರುಗಳು ನವರಾತ್ರಿಯ ದಿನದಂದು ಅನುಷ್ಠಾನ ನಿರತರಾದರೂ ಪಾದಪೂಜೆಯನ್ನು ಯಾಕೆ ಅನುಗ್ರಹಿಸಿದ್ದು ಎಂದು ವಿವರಿಸಿದರು. ನಮ್ಮ ಪಾದಪೂಜೆ ಮಾಡುವ ಅವಕಾಶ ಈ ಹೆಣ್ಣಿಗೆ ಇರುವುದು. ಈಕೆಯು ಒಂದು ಚರಿತ್ರೆಯನ್ನು ಬರೆಯುತ್ತಾರೆ. ಆ ಚರಿತ್ರೆ ದತ್ತ ಪರಂಪರೆಯ ಗುರುಗಳ ವಿಷಯವಾಗಿರುತ್ತದೆ. ಇಲ್ಲಿರುವ ತುಂಬಾ ಜನರಿಗೂ ಈಗ ಪಾದ ಪೂಜೆ ಮಾಡುವ ಅವಕಾಶಕ್ಕಾಗಿ ಕಾದಿದ್ದಾರೆ. ಆದರೆ ಚರಿತ್ರೆ ಬರೆಯುವುದು ಇವರೇ. ಅದಕ್ಕಾಗಿ ಈ ಪಾದಪೂಜೆ. ದೊಡ್ಡ ಹಾಲ್ ನಲ್ಲಿ ಬಿಡುಗಡೆಯಾಗುತ್ತದೆ. ಅದು ಇಷ್ಟು ಪುಟ ಇರುತ್ತದೆ ಎಂದು ನುಡಿದರು. ಆನಂದದ ಅಶ್ರುಗಳನ್ನು ಸುರಿಸುತ್ತಿದ್ದ ಭಕ್ತೆಯು ಗುರುಗಳೇ, ನಾನು ಅಜ್ಞಾನಿ. ಚರಿತ್ರೆಯನ್ನು ಬರೆಯಲು ನನಗೆ ಸಾಮರ್ಥ್ಯವಿಲ್ಲ. ಎಂದರು ನಮ್ರವಾಗಿ. ಆಗ ಗುರುಗಳು ನಗುತ್ತಾ, "ನೀವು ಯಾಕೆ ಚಿಂತಿಸುತ್ತೀರಾ ನಾನೇ ಬರೆಸುವೆ. 'ಎಂದಾಗ ಆ ಗುರುಭಕ್ತೆಗಾದ ಆನಂದ ಅಷ್ಟಿಷ್ಟಲ್ಲ.</p>
<p>ಧನ್ಯತೆಯಿಂದ ನಮಸ್ಕರಿಸಿ ಹೊರಟ ಆಕೆಗೆ ಒಂದು ಪ್ರಶ್ನೆ ಎದುರಾಯಿತು. ಯಾವ ಗುರುಗಳ ಬಗ್ಗೆ ಚರಿತ್ರೆಯನ್ನು ಬರೆಯಬೇಕು ಎಂದು. ಮಾರನೆಯ ದಿನ ಗುರುಗಳ ಸಮೀಪ ಇದೇ ಸಂದೇಹವನ್ನು ಕೇಳಿದರು. ಅವರು ನಗುತ್ತಾ ದತ್ತ ಪರಂಪರೆಯ ಎಲ್ಲಾ ಗುರುವರ್ಯರನ್ನು ಒಳಗೊಂಡ ಚರಿತ್ರೆಯಾಗಲಿ ಎಂದರು. ಇನ್ನೂ ಗಲಿಬಿಲಿಗೊಂಡ ಆಕೆಯು, ಗುರುಗಳೇ, ದತ್ತ ಪರಂಪರೆಯ ಎಲ್ಲಾ ಗುರುವರ್ಯರ ಚರಿತ್ರೆ ಪುಣ್ಯವಂತರು ಬರೆದಿದ್ದಾರೆ. ಈಗ ಮತ್ತೂ ಬರೆದರೆ ಚರ್ವಿತಚರ್ವಣ ಆಗುತ್ತದೆ. ನನಗೆ ನಿಮ್ಮ ಚರಿತ್ರೆಯನ್ನು ಬರೆಯಲು ಅನುಮತಿ ಕೊಡಿ. ಎಂದು ವಿನಮ್ರಳಾಗಿ ಪ್ರಾರ್ಥಿಸಿದಳು.</p>
<p>ಆಗ ಗುರುಗಳು ಶ್ರೀಧರ ಸ್ವಾಮಿಗಳನ್ನು ಪ್ರಾರ್ಥನೆ ಮಾಡಿ ಎಂದರು. ಮತ್ತು ಕನಸಲ್ಲಿ ಯಾವ ಗುರುವು ಬರುವರೋ ಅವರ ಚರಿತ್ರೆ ಬರೆಯಿರಿ ಎಂದು ಹೇಳಿದರು. ದಿನಾಲೂ ರಾತ್ರಿ ಮಲಗುವಾಗ ಗುರು ಪ್ರಾರ್ಥನೆ ಮಾಡಿ ಮಲಗುತ್ತಿದ್ದರು. ಎಷ್ಟು ದಿನ ಕಳೆದರೂ ಯಾವ ಸ್ವಪ್ನ ಸೂಚನೆಯೋ ಸಹ ಸಿಗಲಿಲ್ಲ. ಆ ದಿನ ತುಂಬಾ ದುಃಖದಿಂದ ಗುರುನಾಥರಲ್ಲಿ ನಿನ್ನ ಸಂಕಲ್ಪದಂತೆ ಆಗಲಿ, ನೀನೆ ಗತಿ ನೀನೆ ಮತಿ, ನಿನ್ನ ಇಚ್ಚೆ ತಂದೆ ಎಂದು ಮನಸಾರೆ ಪ್ರಾರ್ಥಿಸಿ ಮಲಗಿದರು.</p>
<p>ಅವತ್ತು ರಾತ್ರಿ ಗುರುಭಕ್ತೆಯ ಸ್ವಪ್ನದಲ್ಲಿ ಅರ್ಜುನ ಗುರುಗಳು ಅವರ ಮನೆಯಲ್ಲಿ ದಂಪತಿಗಳೊಂದಿಗೆ ಮಾತನಾಡುವ ಹಾಗೆ ದರ್ಶನ ಕೊಟ್ಟರು. ಆ ದಂಪತಿಗಳು ತಮ್ಮ ಮಗಳ ಮದುವೆಗಾಗಿ ಎಲ್ಲ ಸಿದ್ಧತೆಯನ್ನು ಮಾಡಿದ್ದರು. ವರ ಮಾತ್ರ ನಿಶ್ಚಯವಾಗಿರಲಿಲ್ಲ. ಗುರುಗಳು ಅವರನ್ನು ಹೋಮಕ್ಕೆ ಎಷ್ಟು ಬೇಕಾಗುವುದು ಎಂದು ನಿರ್ಣಯಿಸಿರುವಿರಾ, ಎಂದು ಪ್ರಶ್ನಿಸಿದರು. ಅದಕ್ಕೆ ಉತ್ತರಿಸಿದರು ಆ ದಂಪತಿಗಳು. ಇಷ್ಟು ನಡೆದ ಹಾಗೆ ಸ್ವಪ್ನವಾಯಿತು. ಸಂತೋಷದಿಂದ ಅವರು ಗುರುಗಳಿಗೆ ಸ್ವಪ್ನ ವೃತ್ತಾಂತವನ್ನು ತಿಳಿಸಿದರು. ಗುರುಗಳು ಕೇಳಿಸಿಕೊಂಡು ಮುಗುಳ್ನಕ್ಕರು. ಯಾರು ಆ ದಂಪತಿಗಳು ಎಂದು ಕೇಳಿದ್ದಕ್ಕೆ ಮತ್ತೆ ನಕ್ಕರು ಗುರುಗಳು. ಹೀಗೆ ಅರ್ಜುನ ಗುರುಗಳ ಚರಿತ್ರೆಯನ್ನು ಬರೆಯುವುದಕ್ಕೆ ಅನುಮತಿ ಸಿಕ್ಕಿತು. ಆದರೆ ನೀವೇ ಬರೆಸಬೇಕು ಗುರುಗಳೇ ಎಂದು ಭಕ್ತಿಯಿಂದ ಕೈಮುಗಿದು ಪ್ರಾರ್ಥಿಸಿದರು. ಅದಕ್ಕೆ ಗುರುಗಳು ನಾ ಬರೆಸ್ತೀನಿ ಬಿಡಮ್ಮ ಎಂಬ ಅಭಯದ ಮಾತನ್ನು ಕೇಳಿ ಆಕೆ ನೆಮ್ಮದಿಯಿಂದ ಹೊರಟರು.</p>
<p>ಅವರ ಮನಸ್ಸಿನಲ್ಲಿ ಆ ದಂಪತಿಗಳು ಯಾರು ಎಂಬ ವಿಷಯವೇ ಬರುತ್ತಿತ್ತು. ಮಗಳ ಮದುವೆಗಾಗಿ ತುಂಬಾ ಪ್ರಯತ್ನ ಪಡುತ್ತಿದ್ದ ಅವರ ಸ್ನೇಹಿತರನ್ನು ಮದುವೆಗಾಗಿ ಎಲ್ಲಾ ಸಿದ್ಧತೆಗಳ ವಿಷಯವಾಗಿ ಕೇಳಿದರು. ಅವರು ಹೌದು ಎಲ್ಲಾ ಸಿದ್ಧತೆ ಆಗಿದೆ ಎಂದರು. ಇದಾದ ಸ್ವಲ್ಪ ದಿನಗಳಲ್ಲೇ ಸ್ನೇಹಿತರು, ಮಗಳ ಮದುವೆ ನಿಶ್ಚಯವಾಗಿದೆ ಎಂದು ಸಂತೋಷದಿಂದ ಹೇಳಿದರು. ಗುರುಭಕ್ತೆಯು ಗುರುಗಳು ನೀಡಿದ ಸ್ವಪ್ನ ಸೂಚನೆಯನ್ನು ನೆನೆದು ಮನಸ್ಸಿನಲ್ಲೇ ಅನಂತ ನಮಸ್ಕಾರಗಳನ್ನು ಅರ್ಪಿಸಿದರು. ಒಂದೇ ಸ್ವಪ್ನ ಸೂಚನೆಯಲ್ಲಿ ಗುರು ಎರಡು ಸಮಸ್ಯೆಗೆ ಒಟ್ಟಿಗೆ ಉತ್ತರ ನೀಡುವುದು ಗುರುವರ್ಯರಿಗಲ್ಲದೆ ಮತ್ಯಾರಿಗೆ ಸಾಧ್ಯ. . . . . ಎಷ್ಟೋ ವೇಳೆ ಗುರುಗಳು ಕನಸಲ್ಲಿ ಬರುವುದು ಭ್ರಮೆ ಎಂದು ತಿಳಿದು ಬಿಡುತ್ತೇವೆ. ಆದರೆ ಅದು ಭ್ರಮೆಯಲ್ಲ, ವಾಸ್ತವ. ಒಮ್ಮೆ ಈ ಗುರುಭಕ್ತೆಯ ಕನಸಲ್ಲಿ ಗುರುಗಳು ತಿಂಡಿ ತಿನ್ನುತ್ತಿದ್ದರು. ಅವರು ನೀರು ಬೇಕೆಂದು ಭಕ್ತೆಗೆ ತಿಳಿಸಿದರು. ಅಷ್ಟರಲ್ಲಿ ಇದೆಲ್ಲ ಕನಸೆಂದು ಅರಿಯದೆ ಆಕೆ ನೀರು ಕೊಡಲು ನಿಜವಾಗಿ ಎದ್ದರು. ನಂತರ ಅವರಿಗೆ ಕನಸೆಂದು ಅರಿವಾಯಿತು. ಮುಂದೆ ಗುರುಗಳಿಗೆ ಸ್ವಪ್ನ ವೃತ್ತಾಂತವನ್ನು ತಿಳಿಸಿದರು. ಆಗವರು ತಿಂಡಿ ತಿನ್ನುತ್ತಿದ್ದರು. ನೀರು ಕೊಡಲು ಈ ಭಕ್ತೆಗೆ ಹೇಳಿದರು. ಸಂತೋಷದಿಂದ ನೀರು ತಂದರು. ಗುರುಗಳು ನೀರು ಕುಡಿದರು. ದತ್ತನು ಬರುವಾಗ ಬಾಯಾರಿಕೆಯಾಗಿದೆ. ಅವನಿಗೆ ನೀರು ಕುಡಿಸಬೇಕು ಅಲ್ಲವೇ ಎಂದರು, ಗುರುಗಳು ನಗುತ್ತಾ. ದತ್ತನಿಗೆ ನೀರು ಕುಡಿಸಿದನೆಂಬ ಭಾವದಿಂದ ಆ ಹೆಣ್ಣುಮಗಳು ಆನಂದಪರವಶರಾದಳು.</p>
<p>ಹೀಗೆ ಎಷ್ಟೋ ಬಾರಿ ನಮ್ಮ ಸಮಸ್ಯೆಗಳಿಗೆ ಗುರುಗಳು ಸ್ವಪ್ನದಲ್ಲಿಯಾಗಲಿ ಯಾವುದೇ ಸ್ವರೂಪದಲ್ಲಿಯಾಗಲಿ ಪರಿಹಾರ ಸೂಚಿಸುತ್ತಾನೆ. ಇದು ಎಷ್ಟೋ ಭಕ್ತರ ಅನುಭವದ ಮಾತು. ಸದಾಕಾಲ ಭಕ್ತರನ್ನು ಸಲಹುತ್ತ, ಅವರ ಕರ್ಮಗಳನ್ನು ಕಳೆಯುತ್ತ ಆತ್ಮಾನಂದದಲ್ಲಿ ಇರುವವನೇ ಗುರು. ಇಂತಹ ಸದ್ಗುರುವಿನ ಅನುಗ್ರಹ ಪ್ರಾಪ್ತಿಯು ಪೂರ್ವಾರ್ಜಿತ ಪುಣ್ಯ ವಿಶೇಷವೇ ಸರಿ.</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಇಪ್ಪತ್ತೊಂದನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||  || ಜೈ ಅರ್ಜುನಗುರೂಜಿ ||</h3>