ಚರಿತ್ರೆಯಾರಂಭದಲ್ಲಿ ಮಂಗಳಾಚರಣೆ

ನಮಃ ಸರ್ವಹಿತಾರ್ಥಾಯ
ಸತ್ಯಧರ್ಮಸ್ವರೂಪಿಣೇ|
ಪರಮಾನಂದತೃಪ್ತಾಯ
ಸಾಯಿನಾಥಾಯ ತೇ ನಮಃ ||

ಚಂದ್ರಶೇಖರ ಚಂದ್ರಶೇಖರ
ಚಂದ್ರಶೇಖರ ಪಾಹಿಮಾಂ |
ಚಂದ್ರಶೇಖರ ಚಂದ್ರಶೇಖರ
ಚಂದ್ರಶೇಖರ ರಕ್ಷಮಾಮ್ ||

ನಮಃ ಶಾಂತಾಯ ದಿವ್ಯಾಯ
ಸತ್ಯಧರ್ಮಸ್ವರೂಪಿಣೇ |
ಸ್ವಾನಂದಾಮೃತತೃಪ್ತಾಯ
ಶ್ರೀಧರಾಯ ನಮೋ ನಮಃ ||

ಸ್ವಾತ್ಮಾರಾಮಂ ನಿಜಾನಂದಂ
ಶೋಕಮೋಹವಿವರ್ಜಿತಮ್ |
ಸ್ಮರಾಮಿ ಮನಸಾ ನಿತ್ಯಂ
ವೇಂಕಟಾಚಲದೇಶಿಕಮ್ ||

ಮಂದಸ್ಮಿತಂ ಶಿವಂ ಶಾಂತಂ
ಚಿದಾನಂದಂ ವಿವೇಕಿನಮ್ |
ಜ್ಞಾನದಂ ಮೋಕ್ಷದಂ ಚೈವ
ಅರ್ಜುನಂ ಚ ನಮಾಮ್ಯಹಮ್ ||

	ವಿಘ್ನಹರ್ತನಾಗಿರುವ ಗಣಪತಿಯನ್ನೂ ವಾಗಧಿಷ್ಠಾತ್ರಿಯಾದ ವಾಗ್ದೇವಿಯನ್ನೂ ಮೊದಲು ನಮಿಸುತ್ತೇನೆ. ಅವರಿಗೆ  ಚರಿತ್ರೆಯಲ್ಲಿ ಬರೆಯುವ ಘಟನೆಗಳನ್ನು ಪದವಾಕ್ಯಗಳನ್ನೂ ಸ್ಫುರಿಸಬೇಕೆಂದು ಪ್ರಾರ್ಥಿಸುತ್ತೇನೆ. ಈ ಕರ್ಣಾನಂದಕರವಾದ ಚರಿತ್ರೆಯ ಲೇಖನ ಪಠನ ಅವಾಗಾಹನ ಅನುಸರಣಕ್ಕೆ ಬರುವ ವಿಘ್ನಗಳನ್ನು ಪರಿಹರಿಸಬೇಕೆಂದು ಗಜಾನನನಲ್ಲಿ ಪ್ರಾರ್ಥಿಸುತ್ತೇನೆ. 
   
	ಸರಸ್ವತಿಯೇ, ನಿನ್ನ ಮಾಣಿಕ್ಯವೀಣೆಯಿಂದ ಧ್ವನಿತವಾಗುವ ಅಪೂರ್ವ ತರಂಗಗಳು ಚರಿತ್ರೆಯ ಲೇಖನ, ಪಠನ ಸಂದರ್ಭದಲ್ಲಿ ಪದವಾಕ್ಯಪುಂಜಗಳಾಗಿ ಅನುರಣಿತವಾಗಲಿ. ಎಂದು ಗೀರ್ವಾಣಿಯನ್ನು ಪ್ರಾರ್ಥಿಸುತ್ತೇನೆ. 
   
	ತ್ರಿಮೂರ್ತಿಗಳ ಅವತಾರವಾದ ದತ್ತಾತ್ರೇಯನು ಗುರುಪರಂಪರೆಯ ಮೂಲಪ್ರವರ್ತಕ.  ಸಕಲಜೀವಿಗಳಲ್ಲೂ ಸುಪ್ತವಾಗಿ ಅಂತಃಸತ್ವದಂತಿರುವ ಸಚ್ಚಿದಾನಂದಪರಬ್ರಹ್ಮ ಶ್ರೀಗುರುದತ್ತಾತ್ರೇಯನನ್ನು ನಮಿಸುತ್ತೇನೆ. 
   
	ದತ್ತಪರಂಪರೆಯ ಸಕಲಪೂಜ್ಯಗುರುವರ್ಯರಿಗೂ ನಮಿಸುತ್ತೇನೆ. ದತ್ತಾವತಾರಿಗಳಾದ ಶ್ರೀಪಾದವಲ್ಲಭ ನೃಸಿಂಹಸರಸ್ವತಿ ಗುರುಗಳನ್ನು, ಶ್ರೀ ಸಾಯಿನಾಥರನ್ನು, ಶ್ರೀಧರಸ್ವಾಮಿಗಳನ್ನು ಸಾಷ್ಟಾಂಗಪ್ರಣಾಮಗಳನ್ನು ಮಾಡುತ್ತೇನೆ. ಶ್ರೀ ಸದ್ಗುರು  ವೇಂಕಟಾಚಲ ಅವಧೂತರ ಗುರುಸ್ವರೂಪರಾದ ಶ್ರೀ ಕೃಷ್ಣಯೋಗೀಶ್ವರರಿಗೆ ನಮಸ್ಕರಿಸುತ್ತೇನೆ. ಕುಲದೇವತಾಸ್ವರೂಪನಾದ ಸದ್ಗುರು ಶ್ರೀವೇಂಕಟಾಚಲ ಅವಧೂತರನ್ನು ಶಿರಸಾ ನಮಿಸುತ್ತೇನೆ. ತರ್ಕಾತೀತವಾದ ಸಂಗತಿಗಳ ನಿರೂಪಣೆಗೆ ಸಕಲ ಗುರುವರ್ಯರನ್ನು ಪ್ರಾರ್ಥಿಸುತ್ತೇನೆ.  ಮನೆದೇವರನ್ನೂ, ಗುರುವರ್ಯರ ಮಾತೃಶ್ರಿಯವರನ್ನು, ವಂಶದ ಹಿರಿಯರನ್ನು, ತಂದೆತಾಯಿಯರನ್ನು ನಮಿಸುತ್ತಾ ಅಣುರೇಣುತೃಣಕಾಷ್ಠವ್ಯಾಪಕರಾದ ಸಕಲಗುರುಪರಂಪರೆಯನ್ನು ವಂದಿಸುತ್ತಾ ಪದಯೋಜನೆಗೆ ಮತಿಯನ್ನು ನೀಡಲು ಜ್ಞಾನಚಕ್ಷುವನ್ನು ದಯಪಾಲಿಸಿ ಎಂದು ಭಕ್ತಿಪೂರ್ವಕವಾಗಿ ಬೇಡುತ್ತೇನೆ.

	ಅಜ್ಞಾನಿಯು ಪ್ರಚಂಡಭಾಸ್ಕರನನ್ನು ದೃಷ್ಟಿಸಲು ಹೇಗೆ ಸಾಧ್ಯವಾಗುವುದಿಲ್ಲವೋ ಹಾಗೆಯೇ ಅಲ್ಪಮತಿಯಾದ ನಾನು ಮಹೋನ್ನತವಾದ ಚರಿತ್ರೆಯನ್ನು ರಚಿಸುವುದು ಅಸಾಧ್ಯವೇ ಸರಿ. ಯತೋಹಿ ದತ್ತಪರಂಪರೆಯ ಗುರುವರ್ಯರ ಚರಿತ್ರೆಯನ್ನು, ಲೀಲಾವಿನೋದಗಳನ್ನು, ಸಾಧನೆಗಳನ್ನು, ಭಕ್ತರಿಗೆ ಮಾಡಿರುವ ಉಪಕಾರಕತ್ವಗಳನ್ನು ಪದಗಳಲ್ಲಿಯಾಗಲೀ ವಾಕ್ಯಗಳಲ್ಲಿಯಾಗಲೀ ವ್ಯಕ್ತಪಡಿಸುವುದು ಗಗನಕುಸುಮಕ್ಕೆ ಕೈಹಾಕಿದಂತೇ ಸರಿ. ಸರ್ವೋತ್ತಮವಾದ ಗುರುಪರಂಪರೆಯ ಮಹಿಮೆಗಳೆಲ್ಲಿ. . . . ನನ್ನ ಅಲ್ಪಮತಿಯೆಲ್ಲಿ. . . ವರ್ಣನಾತೀತವಾದ ತರ್ಕಾತೀತವಾದ ಗುರುಮಹಿಮೆಗಳನ್ನು ಬರೆಯಬೇಕೆಂದು ತೊಡಗಿರುವುದು ಎತ್ತರವಾದ ಮರದ ಮೇಲಿರುವ ಹಣ್ಣುಗಳಿಗೆ ಆಸೆ ಪಟ್ಟ ಗಿಡ್ಡ ಮಾನವನ ಸ್ಥಿತಿಯಂತಿದೆ ನನ್ನ ಸ್ಥಿತಿ. ಆದರೂ ಲೋಕೋದ್ಧಾರಕ್ಕಾಗಿ ಧರೆಗಿಳಿದಿರುವ ಭಕ್ತರ ಉದ್ಧಾರವೇ ಜೀವಿತದಂತಿರುವ ಶ್ರೀ ಅರ್ಜುನಗುರುಗಳ ದಿವ್ಯವಾದ ಚರಿತ್ರೆಯನ್ನು ಸದ್ಗುರುವಿನ ಪ್ರೇರಣೆಯಂತೆ ಮನದಲಿ ಕುಳಿತಿಹ ಸದ್ಗುರುವೇ ಬರೆಸುತ್ತಿದ್ದಾರೆಂಬ ದೃಢವಿಶ್ವಾಸದಿಂದ “ ಗುರುದಾರಿ ” ಎಂಬ ಭವ್ಯದಿವ್ಯವಾದ ಚರಿತ್ರೆಯನ್ನು ವರ್ಣಿಸಲು ಉಪಕ್ರಮಿಸುತ್ತೇನೆ. 
   
	ಗುರುದಾರಿ ಎಂದರೆ  "ಗುರು ತೋರಿದ ದಾರಿ", "ಗುರು ತೋರುತಿರುವ ದಾರಿ", ಗುರುನಡೆದ ಹಾದಿ" ಎಂದೆಲ್ಲಾ ಅರ್ಥ ಮಾಡಬಹುದು. ಕಿಂಕರ್ತವ್ಯತಾವಿಮೂಢನಾಗಿ ಬದುಕಿನ ಒಂದು ಘಟ್ಟದಲ್ಲಿ ಕತ್ತಲೆಯಲ್ಲಿ ದಾರಿ ಕಾಣದೆ ನಿಂತಿರುವಾಗ ಮನದಲ್ಲಿ ಪ್ರಕಾಶಿಸುವ ಬೆಳಕೇ ಗುರು. "ಗು ಇತ್ಯಂಧಕಾರಃ ರು ತನ್ನಿರೋಧಕಃ | ಎಂಬಂತೆ ಅಜ್ಞಾನವೆಂಬ ಅಂಧಕಾರವನ್ನು ಹೋಗಲಾಡಿಸಿ ಜ್ಞಾನದ ದೀಪವನ್ನು ಬೆಳಗಿಸುವವನೇ ಗುರು. ಆ ಬೆಳಕು ಇಹದಲ್ಲಿ ದಾರಿತೋರುತ್ತಾ, ಪರಕ್ಕೂ ಬೇಕಾಗುವ ಧರ್ಮಕಾರ್ಯಗಳನ್ನು ಮಾಡಿಸುತ್ತಾ ಸ್ವಯಂ ಜ್ಯೋತಿಯಾಗಿ ಬೆಳಗುತ್ತಿರುತ್ತದೆ. ಹೀಗೆ ಏನೂ ಅರಿಯದ ಅಜ್ಞನಿಗೆ ಭವಸಾಗರದಲ್ಲಿ ಬೆಳಕಾಗಿ, ಗುರಿಯಾಗಿ, ಸಕಲವೂ ಗುರುವೇ ಆಗಿರುತ್ತಾನೆ. ಅಂತಹ ಗುರುವಿನ ಆದೇಶವೇ ಶಿರಸಾ ವಂದನೀಯವಾದ ಆಜ್ಞೆಯೆಂದೇ ಭಾವಿಸಿ ಬರೆಯಲು ಉಪಕ್ರಮಿಸಿರುವ ಚರಿತ್ರೆಯಲ್ಲಿ ಬುದ್ಧಿರೂಪವಾಗಿ ಲೇಖನಿರೂಪವಾಗಿ ಗುರುವಿನ ಉಪಸ್ಥಿತಿಯನ್ನು ಬೇಡುತ್ತೇನೆ.

	"ಗುರುವೇ, ಚಿತ್ತದಲ್ಲಿ ಸುಪ್ತರೂಪವಾಗಿ ನೆಲೆಸಿ ಅರಿವುರೂಪದ ಪ್ರಕಾಶವನ್ನು ಅಕ್ಷರಗಳಾಗಿ ಪದವಾಕ್ಯಗಳಾಗಿ ಪ್ರಕಾಶಿಸಿರಿ" ಎಂದು ತ್ರಿಕರಣಪೂರ್ವಕವಾಗಿ ಸದ್ಗುರುವಿಗೆ ಪ್ರಾರ್ಥಿಸುತ್ತೇನೆ. "ಮಹಾತ್ಮನಾಂ ಚರಿತಂ ತು ಶಿಲಾಲಿಖಿತಮಕ್ಷರಮ್"ಎಂಬಂತೆ ಸ್ವಾರ್ಥಕುಹಕತೆಯ ವಾಸನೆಯಿಲ್ಲದ ಮಹಾತ್ಮರ ಚರಿತ್ರೆಯು ಕಲ್ಲಿನಲ್ಲಿ ಬರೆದ ಶಾಸನದಂತೆ ಅಜರಾಮರವಾಗಿರುತ್ತದೆ. 

	ಹೀಗೆ ಗಣೇಶಶಾರದಾಪುರಸ್ಸರವಾಗಿ ಸಮಸ್ತ ಗುರುಪರಂಪರೆಯ ಸ್ತುತಿಮಾಡಿ ಅಪ್ರತಿಮವಾದ ಈ ಚರಿತ್ರೆಯ ಲೇಖನಕ್ಕೆ ಜ್ಞಾನವನ್ನು ಪ್ರಸಾದಿಸಿ ಎಂದು ಅಂಜಲಿಬದ್ಧನಾಗಿ ಪ್ರಾರ್ಥಿಸುತ್ತಾ ಶ್ರೀ ಅರ್ಜುನಗುರುಗಳ ಅಲೌಕಿಕಮಹಿಮೆಗಳನ್ನು ಪ್ರಸ್ತಾವನೆಮಾಡಲು ಪ್ರಾರಂಭಿಸುತ್ತೇನೆ. ಈ ಚರಿತ್ರೆ ಪಠನ ಮಾಡುವ ಮಹನೀಯರಿಗೆ ಕರ್ಣಾನಂದರೂಪವಾದ ಅಮೃತಪ್ರಾಪ್ತಿಯಾವುವುದರಲ್ಲಿ, ಆತ್ಮೋದ್ಧಾರವಾಗುವುದರಲ್ಲಿ ಸಂದೇಹವೇ ಇಲ್ಲ. ಅತ್ಯದ್ಭುತವಾದ ಈ ಗುರುಚರಿತ್ರೆಯ ಪಠನ ಶ್ರವಣ ಮನನವು ಶ್ರೇಯಸ್ಕರವೆಂಬ ತತ್ತ್ವಕ್ಕೆ ಬದ್ಧನಾಗಿ ಗುರುವಿನ ಲೀಲಾವಿನೋದಗಳನ್ನು, ಭಕ್ತಜನೋದ್ಧಾರಗಳನ್ನು ವಾಚಿಸಲು ಉಪಕ್ರಮಿಸುತ್ತೇನೆ. 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮಂಗಳಾಚರಣೆಯೆಂಬ ಮೊದಲನೆಯ ಅಧ್ಯಾಯ ಸಂಪನ್ನವಾದುದು ||

||ಜೈ ಗುರುದೇವದತ್ತ||  ||ಜೈ ಸದ್ಗುರುನಾಥ||   ||ಜೈ ಅರ್ಜುನಗುರೂಜಿ||