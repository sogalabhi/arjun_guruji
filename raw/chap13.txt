|| ನಾನು ಬೇಕೋ ದುಡ್ಡು ಬೇಕೋ||

	ಮೈಸೂರಿನಲ್ಲಿ ಓರ್ವ ಗುರುಭಕ್ತ ಕುಟುಂಬ. ಗುರುವಾಕ್ಯವೆಂದರೆ ಅವರಿಗೆ ಅದೇ ಅನುಶಾಸನ. ‌ ಗುರುನಾಥರ ಅನನ್ಯ ಭಕ್ತರು. ಇಂತಹ ಕುಟುಂಬದ ಆರು ವರ್ಷದ ಹೆಣ್ಣುಮಗಳು ಗುರುಗಳ ಕರುಣೆಗೂ ಪಾತ್ರಳಾಗಿದ್ದಳು. ಒಂದುದಿನ ಮಾತನಾಡುತ್ತಾ ಗುರುಗಳು ಆ ಚಿಕ್ಕ ಹೆಣ್ಣು ಮಗಳನ್ನು ಕರೆದು, ನಿನಗೆ ನಾನು ಬೇಕಾ, ದುಡ್ಡು ಬೇಕಾ ಎಂದು ಪ್ರಶ್ನಿಸಿದರು. ಆ ಹೆಣ್ಣುಮಗಳಿಗೆ ಗುರುಗಳೆಂದರೆ ಅತೀವ ಭಕ್ತಿ. ಒಮ್ಮೆಯೂ ಮಾತನಾಡಿರಲಿಲ್ಲ. ಗುರುಗಳು ಅವಳನ್ನು ಎಷ್ಟೇ ಮಾತನಾಡಿಸಿದರೂ ಅವಳು ಮಾತನಾಡುತ್ತಿರಲಿಲ್ಲ. ಅವತ್ತು ಕೇಳಿದ ಗುರುಗಳ ಪ್ರಶ್ನೆಗೂ ಮಾತನಾಡದೆ ಮೌನವಾಗಿದ್ದಳು. ಇತ್ತ ಅವಳ ಅಮ್ಮನಿಗೆ ಆತಂಕ. ಅವಳು ಏನು ಹೇಳುತ್ತಾಳೋ ಎಂದು. ಆಕೆ ಮಗಳು ಉತ್ತಮವಾದ ಉತ್ತರ ಕೊಡಲೆಂದು ಗುರುನಾಥರಲ್ಲಿ ಪ್ರಾರ್ಥಿಸಿದಳು. ಗುರುಗಳು ಎಷ್ಟು ರೀತಿಯಾಗಿ ಕೇಳಿದರೂ ಅವಳು ಸುಮ್ಮನೆ ನೋಡುತ್ತಾ ನಿಂತಿದ್ದಳು. 
	
	ದುಡ್ಡು ಬಂದರೆ ಏನೇನೋ ತಗೋಬಹುದು. ಏನು ಬೇಕಮ್ಮಾ ನಿನಗೆ. . ಎಂದೆಲ್ಲಾ ಕೇಳುತ್ತಿದ್ದರು. ಕೊನೆಗೆ ಆ ಪುಟ್ಟ ಹೆಣ್ಣುಮಗಳು ನನಗೆ ನೀವು ಬೇಕು ಎಂದಳು. ಅವಳ ಈ ಮಾತುಗಳನ್ನು ಕೇಳಿದ ಅವಳ ಅಮ್ಮ ನೆಮ್ಮದಿಯಿಂದ ಅವಳಿಂದ ಹೀಗೆ ನುಡಿಸಿದ ಗುರುವಿಗೆ ಪ್ರಣಾಮ ಸಲ್ಲಿಸಿದಳು. ಆರು ವರ್ಷದ ಆ ಹೆಣ್ಣುಮಗಳ ಉತ್ತರಕ್ಕೆ ಸಂತೋಷಗೊಂಡ ಗುರುಗಳು ಅವಳನ್ನು ಹತ್ತಿರ ಕರೆದು ಪ್ರೀತಿಯಿಂದ ಮಾತನಾಡಿಸಿದರು. ಅವಳಿಗೆ ಒಂದು ಮಂತ್ರೋಪದೇಶವನ್ನು ನೀಡಿ ಅವಳ ಜೀವನವನ್ನೇ ಸಾರ್ಥಕವನ್ನಾಗಿ ಮಾಡಿದರು. ಎಲ್ಲರಿಗೂ ಆಶ್ಚರ್ಯವಾದದ್ದು. . ಆರು ವರ್ಷದ ಹೆಣ್ಣುಮಗುವೊಂದು ದುಡ್ಡಿಗಿಂತ ಗುರುವೇ ಬೇಕು ಎಂದು ಅವಳೇ ನಿಶ್ಚಯಿಸಿದ್ದು. ಈ ಪುಟ್ಟ ಮಗುವಿನ ಈ ಉತ್ತರ ಎಲ್ಲರಲ್ಲೂ ಆತ್ಮಚಿಂತನೆ ಮಾಡುವಂತೆ ಮಾಡಿತ್ತು. ಕ್ಷಣಿಕವಾದ ಈ ಪ್ರಾಪಂಚಿಕ ಸಂಪತ್ತಿಗಿಂತ ಜನ್ಮಜನ್ಮಗಳಲೂ ಕೈ ಹಿಡಿದು ಪೊರೆಯುವಂತಹ ಗುರುವೇ ಬೇಕು ಎಂದದ್ದು ನಿಜಕ್ಕೂ ಆ ಮಗುವಿನ ಪೂರ್ವಸಂಸ್ಕಾರ ಎಂದೇ ಅನಿಸುವುದು. ಆ ಪುಟ್ಟ ಹೆಣ್ಣುಮಗುವಿನ ತಾಯಿ ಹಾಗೂ ಅಣ್ಣ ಮೂಕವಿಸ್ಮಿತರಾಗಿ ಆನಂದಬಾಷ್ಪವನ್ನು ಸುರಿಸಿದರು. 
	
	ಒಮ್ಮೆ ಆ ಪುಟ್ಟ ಹೆಣ್ಣುಮಗಳಿಗೆ ದಿಢೀರ್ ಆಗಿ ಹೊಟ್ಟೆನೋವು ಕಾಣಿಸಿಕೊಂಡಿತು. ನೋವು ತಡೆಯಲಾರದೆ ಅವಳು ನೆಲದ ಮೇಲೆ ಬಿದ್ದು ಹೊರಳಾಡುತ್ತಿದ್ದಳು. ಮನೆಯಲ್ಲಿ ಮಾಡುವ ಔಷಧೋಪಚಾರಗಳನ್ನು ಮಾಡಿದ್ದಾಯಿತು. ಆದರೂ ಅವಳಿಗೆ ಹೊಟ್ಟೆನೋವು ಕಡಿಮೆ ಆಗಲಿಲ್ಲ. ಜ್ವರನೂ ತುಂಬ ಬಂದಿತ್ತು. ದಾರಿ ತೋಚದೇ ಅವಳನ್ನು ಆಸ್ಪತ್ರೆಗೆ ಅಡ್ಮಿಟ್ ಮಾಡಿದ್ರು‌. ಅವಳ ತಂದೆ, ತಾಯಿ ಭವರೋಗವೈದ್ಯರಾದ ಗುರುಗಳೇ ವ್ಯಾಧಿಯನ್ನು ಪರಿಹರಿಸಲು ಶಕ್ತರೆಂದು ಅನನ್ಯರಾಗಿ ಅವರನ್ನೇ ಪ್ರಾರ್ಥಿಸುತ್ತಿದ್ದರು. ಕಾರುಣ್ಯಸಿಂಧುವಾದ ಗುರುಗಳು ಆ ಕುಟುಂಬದವರಿಗೆ ಅಭಯವನ್ನು ಕೊಟ್ಟರು. ಅಂದು ಅವರ ಮಗುವು ಗುಣಮುಖವಾಗಲೆಂದು ಸಂಕಲ್ಪಿಸಿ ಗುರುಗಳು ಬಾಬಾರಿಗೆ ಅಕ್ಷತೆಯನ್ನು ಪೂಜಿಸಿದರು. ಬೆಳ್ಳಿಯ ಲೋಟದಲ್ಲಿ ನೀರು ತರಿಸಿ ಬಾಬಾರ ಮುಂದೆ ಪ್ರಕಾಶಮಯವಾಗಿ ಉರಿಯುತ್ತಿದ್ದ ದೀಪದ ಕಂಬಗಳಿಗೆ ಹಾಕಿಸಿದರು. ಉಳಿದ ನೀರನ್ನು ತೀರ್ಥವಾಗಿ ಎಲ್ಲರಿಗೂ ಕೊಡಿ ಎಂದು ಹೇಳಿದರು. 
	
	ಡಾಕ್ಟರ್ ಗಳ ಟ್ರೀಟ್ಮೆಂಟ್ ಗಳಿಗೂ ಮಿಗಿಲಾಗಿ ಗುರುವರ್ಯರ ಆಶೀರ್ವಾದವು ದೊರಕಿದುದರ ಪರಿಣಾಮ ಆ ಮಗುವು ಗುಣಮುಖವಾಯಿತು. ಆದರೆ ಮತ್ತೆ ಹದಿನೈದೇ ದಿನಕ್ಕೆ ತೀವ್ರ ಜ್ವರ ಬಂದು ಆಸ್ಪತ್ರೆಗೆ ಅಡ್ಮಿಟ್ ಆಯಿತು. ಈ ವಿಷಯ ತಿಳಿದ ಗುರುವರರು ಆರ್ತಳಾದ ಗುರುಭಕ್ತೆಗೆ ಏನೂ ಆಗಲ್ಲಮ್ಮ. . ಧೈರ್ಯವಾಗಿರಿ. ನಾ ಬಂದು ಸರಿ ಮಾಡ್ತೀನಿ. ಅಂದರು‌. ಇತ್ತ ಮಗುವಿನ ವೇದನೆಯನ್ನು ನೋಡಲಾರದ ಅವಳ ತಾಯಿಯ ಮನವು ಪ್ರತಿಕ್ಷಣವೂ ಗುರುವಿನಾಗಮವನ್ನು ಕಾಯುತ್ತಿತ್ತು. ಮಗು ನಿಧಾನಕ್ಕೆ ಗುಣಮುಖವಾಗತೊಡಗಿತು. ಗುರುವರ್ಯರು ಬರಲೇ ಇಲ್ಲ. ಯಾವುದೋ ರೂಪದಿಂದ ಗುರುಗಳು ಬಂದು ಆಶೀರ್ವದಿಸಿ ಹೋದರೆಂದು ಸಮಾಧಾನಪಟ್ಟುಗೊಂಡರು ಆ ಕುಟುಂಬದವರು. ಗುರುವರರ ಕರುಣಾ ದೃಷ್ಟಿಯಿಲ್ಲದೆ ಹೋಗಿದ್ದರೆ ಮಗುವಿನ ಸ್ಥಿತಿಯನ್ನು ನೆನೆಯಲೂ ಸಾಧ್ಯವಿರಲಿಲ್ಲ. ಮುಂದೊಮ್ಮೆ ಮಗುವನ್ನು ಗುರುಗಳ ಆಶೀರ್ವಾದ ಪಡೆಯಲು ಕರೆದೊಯ್ದಾಗ ಗುರುಗಳು ಹೇಳಿದರು, ನಾ ಬಂದಿದ್ನಲ್ಲ. ನಿಮ್ಮೊಡನೆ ಮಾತಾಡಿ ಹೋದೆನಲ್ಲ. ಹಳದಿ ಬಣ್ಣದ ಶರ್ಟ್ ಹಾಕಿಕೊಂಡಿದ್ದ ಮಗುವಿನ ಜೊತೆ ಬಂದಿದ್ನಲ್ಲ. ಎಂದರು. ಆಗ ಆ ಗುರುಭಕ್ತರು ಸ್ವಲ್ಪ ಯೋಚಿಸಿ ಹೇಳಿದರು, ಹೌದು ಗುರುಗಳೇ, ಒಬ್ಬ ವ್ಯಕ್ತಿ ಮಗುವಿನೊಂದಿಗೆ ಬಂದು ಮಾತನಾಡಿಸಿ ಹೋದರು. ಎಂದು. ಅಲ್ಲದೆ ಒಂದು ವಾರದಿಂದ ಒಂದೂ ಮಾತನಾಡದೇ ಇದ್ದ ಮಗು ಇದ್ದಕ್ಕಿದ್ದಂತೆ, ಓ ಚಿಟ್ಟೆ ಬಂತು, ಆ ಬಾಗಿಲಿನ ಹಿಂದೆ. ಎಂದಿತು. ಆಸ್ಪತ್ರೆಗೆ ಬರುತ್ತೇನೆಂದು ಹೇಳಿದ ಗುರುಗಳಿಗೆ ಕಾಯುತ್ತಾ ಇರುವಾಗ ಮಗು ಹೀಗೆ ಉದ್ಗರಿಸಿದ್ದು ಆ ಗುರುಭಕ್ತ ದಂಪತಿಗಳಿಗೆ ಅಚ್ಚರಿಯಾಯಿತು. ತಕ್ಷಣ ಅಲ್ಲಿಗೆ ಹೋಗಿ ನೋಡಿದಾಗ ಏನೂ ಕಾಣಲೇ ಇಲ್ಲ. ಅದು ಆ ಮಗುವಿಗೆ ಮಾತ್ರ ಕಾಣಿಸಿದ್ದು ಅತ್ಯಂತ ಆಶ್ಚರ್ಯವೇ. ಎಂದು ಚಿಂತಿಸುತ್ತಾ ಗುರುಮಹಿಮೆಯನ್ನು ಕೊಂಡಾಡಿದರು. ಅಬ್ಬಾ. . . ಗುರುಕಾರುಣ್ಯವೇ. . ಗುರುವರರು ನಂಬಿದ ಭಕ್ತರನ್ನು ಎಂದಿಗೂ ಕೈ ಬಿಡುವುದಿಲ್ಲ ಎಂದು ಅವರಿಗೆ ಮನವರಿಕೆಯಾಯಿತು. 
	
	ಜೀವನದಲ್ಲಿ ಒಮ್ಮೆ ಗುರುವೆಂದು ನಂಬಿದರೆ ಸಾಕು. ಆ ನಂಬಿಕೆಯ ಬಲವರ್ಧನೆಗೆ ಗುರುವು ಅನೇಕ ಕಠಿಣ ಸವಾಲುಗಳನ್ನು ಒಡ್ಡುತ್ತಾನೆ. ಹೃದಯದಲ್ಲಿರುವ ಗುರುವು ನಮ್ಮನ್ನು ಎಂದೂ ಕೈಬಿಡುವುದಿಲ್ಲ. ಎಂಬ ಬಲವಾದ ನಂಬಿಕೆಯೇ ನಮ್ಮ ಉದ್ಧಾರದ ದಾರಿ. ಈ ಪ್ರಾಪಂಚಿಕ ಭೋಗಭಾಗ್ಯಗಳಿಗಿಂತ ನಿತ್ಯಸತ್ಯವಾದ ಗುರುಗಳ ಅನುಗ್ರಹ ಪ್ರಾಪ್ತಿಯೇ ಜೀವನದ ಪರಮಲಕ್ಷ್ಯ. ನಮ್ಮ ಜೀವಿಕೆಗೆ ಗುರುವು ಯೋಗ್ಯಸಮಯಕ್ಕೆ ಯೋಗ್ಯವಾದಷ್ಟನ್ನು ಕೊಡುತ್ತಾನೆ. ಅದರಿಂದ ಗುರುಪ್ರಾಪ್ತಿಯಾದ ಮೇಲೆ ಅರಿವಿನ ಮನೆಯತ್ತ ನಡೆಯುವುದು ಶಿಷ್ಯನ ಆದ್ಯ ಕರ್ತವ್ಯವಾಗಿರುತ್ತದೆಯಲ್ಲವೇ. . . . . 
	
|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಹದಿಮೂರನೆಯ ಅಧ್ಯಾಯ ಸಂಪನ್ನವಾದುದು ||

|| ಜೈ ಗುರುದೇವದತ್ತ ||   || ಜೈ ಸದ್ಗುರುನಾಥ ||   || ಜೈ ಅರ್ಜುನಗುರೂಜಿ ||