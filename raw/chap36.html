<h3>||ಗುರುಗಳ ಆಶೀರ್ವಚನಗಳ ಸಂಗ್ರಹ||</h3>
<p>ಗುರುಗಳ ಆಶೀರ್ವಚನ ಸಂಗ್ರಹ. ಕೆಲವು ಸಂದರ್ಭಗಳಲ್ಲಿ ಗುರುಗಳು ಆರತಿಯ ನಂತರ ಪ್ರವಚನ ಕೊಡುವ ಸಂದರ್ಭಗಳಿದ್ದವು. ಭಕ್ತರ ಮುಂದೆ ಹೇಳುವ ವಚನಾಮೃತವು ಸರ್ವರಿಗೂ ಅನುಸರಣ ಯೋಗ್ಯವಾಗಿತ್ತು.</p>
<p>ಸಾಮಾನ್ಯವಾಗಿ ಲೋಕದಲ್ಲಿ ಜನರು ಇತರರ ತಪ್ಪನ್ನು ಗುರುತಿಸುತ್ತಾರೆ. ಗುರುತಿಸಿ ಆ ತಪ್ಪುಗಳನ್ನು ಪದೇಪದೇ ಅವರ ಮುಂದೆ ಹೇಳುತ್ತಾ ಕುಹಕವಾಡುತ್ತಾರೆ. ಇದರಿಂದ ಆ ವ್ಯಕ್ತಿಯು ತನ್ನ ಸ್ವಭಾವದಲ್ಲಿ ಬದಲಾವಣೆ ಮಾಡಿಕೊಳ್ಳುವುದಿಲ್ಲ. ಆದರೆ ಗುರುವರ್ಯರ ಬಳಿ ಇರುವ ವ್ಯಕ್ತಿಗಳ ಭೇಟಿಯಿಂದಲೇ ಅವರ ಇಹಪರಗಳನ್ನೂ, ಮನೋ ವ್ಯಾಪಾರಗಳನ್ನು ಅವರು ತಿಳಿಯುತ್ತಾರೆ. ಗುರುಗಳು ಭಕ್ತರ ತಪ್ಪುಗಳನ್ನು ತಿದ್ದುವ, ಮನಸನ್ನು ಪರಿವರ್ತಿಸುವ, ಸದ್ಭಕ್ತರನ್ನಾಗಿ ಮಾಡುವ ಅವರ ಪರಿಯೇ ಅಗಮ್ಯವಾದುದು. ಅನುಭವವೇದ್ಯವಾದುದು. ಗುರುಗಳ ಮಹಿಮೆಯೇ ಹಾಗೆ. ನಡೆದಂತಹ ಕಾರ್ಯಗಳನ್ನು ನೋಡಿದ ಮೇಲೆ ಗುರುವರ್ಯರ ಪ್ರಭಾವ ತಿಳಿದು ಬರುತ್ತಿತ್ತು.</p>
<p>ಪರೀಕ್ಷೆಗೆ ಹಾಲ್ ಟಿಕೆಟ್ ತಂದುಕೊಡುತ್ತಿದ್ದ ಭಕ್ತರಿಗೆ, ನೀವು ಕಷ್ಟಪಟ್ಟು ಓದಬೇಕು ಉತ್ತಮ ಅಂಕ ಸಿಗುವುದು, ಅದಲ್ಲದೆ ಏನೂ ಶ್ರಮ ವಹಿಸದೆ ಹಾಲ್ ಟಿಕೆಟ್ ಅನ್ನು ಪೂಜೆ ಮಾಡಿಸಿದರೆ ಏನಪ್ಪಾ ಪ್ರಯೋಜನ. ನಮ್ಮ ಪ್ರಾಮಾಣಿಕ ಪ್ರಯತ್ನವಿದ್ದಲ್ಲಿ, ಭಗವಂತನ ಪ್ರಾರ್ಥನೆ ಮಾಡಿದ್ದಲ್ಲಿ ಆ ಭಗವಂತನು ಉತ್ತಮ ಫಲವನ್ನು ಕೊಟ್ಟೇ ಕೊಡುತ್ತಾನೆ ಎನ್ನುತ್ತಿದ್ದರು.</p>
<p>ಮನುಷ್ಯ ಜನ್ಮ ಬಂದಿರುವುದು ತುಂಬಾ ಕಷ್ಟ. ಅದನ್ನು ಸಾಧನೆಯ ಮೂಲಕ ಸಾಕ್ಷಾತ್ಕಾರ ಮಾಡಿಕೊಳ್ಳಿ. ಭವದ ಈ ದುಃಖಕ್ಕೆ ಈಡಾಗಬೇಕೆಂದು ಅಳುತಾ ಬರುವ ಕಂದಮ್ಮಗೆ ಜಗತ್ತಿನ ಸುಖದುಃಖಗಳೊಂದಿಗೆ ಬೆಳೆದು ಶಾಶ್ವತ ಸಮಾಧಾನದ ಗಳಿಸುವೆಡೆಗೆ ನಡೆಯಬೇಕು. ಜನ್ಮ ಕರ್ಮವಶದಿಂದ ಬಂದರೂ ಉತ್ತಮ ಸಂಸ್ಕಾರದಿಂದ ಗುರುವನ್ನು ಪಡೆದು ಅರಿವಿನ ಮನೆಯತ್ತ ಸಾಗಬೇಕು. ನಿರಂತರ ನಾಮಸ್ಮರಣೆಯಿಂದ ಪ್ರಪಂಚದ ವ್ಯಾಪಾರಗಳಲ್ಲಿ ಆಂಟಿಯೂ ಅಂಟದಂತೆ ಇರಬೇಕು. ಗುರುವೆಂದು ಒಮ್ಮೆ ನಂಬಿದರೆ ಅವನಿಗೆ ಶರಣಾದರೆ ಅವನು ಜನ್ಮಜನ್ಮಗಳಲ್ಲಿ ಕಾಯುವನು. ತಂದೆ-ತಾಯಿಯರು ಈ ಜನ್ಮದಲ್ಲಿ ಯೋಗ್ಯ ದಾರಿಯಲ್ಲಿ ನಡೆಸಿದರೆ ಗುರುವು ಜನ್ಮಜನ್ಮದಲ್ಲಿ ಅವರನ್ನು ಕರ್ಮ ಕಳೆದು ಗಮ್ಯದತ್ತ ನಡೆಸುತ್ತಾರೆ.</p>
<p>ಸಾಧನೆ ಮಾಡುವಾಗ ಕೆಲ ಸಿದ್ಧಿಗಳು ಪ್ರಾಪ್ತವಾಗುತ್ತವೆ. ಆದರೆ ಮೂಲ ಗಮ್ಯ ಆತ್ಮಸಾಕ್ಷಾತ್ಕಾರದತ್ತ ನಡೆಯಬೇಕೇ ಹೊರತು ಸಿದ್ಧಿಗಳಿಗೆ ಬೆಲೆ ಕೊಡಬಾರದು. ಸಿದ್ಧಿಗಳ ಹಿಂದೆ ಹೋದರೆ ಗಮ್ಯವು ಹೇಗೆ ಸಿಗುತ್ತದಯ್ಯಾ. ಎಂದು. ಗುರುನಾಥರು ಹೇಳ್ತಿದ್ದರು, ಆಶ್ರಮದ ಶ್ರಮ ನನಗೆ ಬೇಡ ಅಂತ. ಆದರೆ ನನಗೆ ಹೇಳಿದ್ದಾರೆ ಶ್ರಮವಹಿಸಿ ಆಶ್ರಮ ಮಾಡಯ್ಯ. . ಇಂದು. ಸಕಲ ಜೀವರಾಶಿಗಳಲ್ಲಿ ಪರಮಾತ್ಮನನ್ನು ನೋಡಬೇಕು. ಜನ್ಮಕ್ಕೆ ಕಾರಣರಾದ ತಂದೆ-ತಾಯಿಯರನ್ನು ಗೌರವಿಸಬೇಕು. ಎಂದೂ ಅವರನ್ನು ನೋವುಂಟು ಮಾಡಬಾರದು.</p>
<p>ಆದಿಗೂ ಅಂತ್ಯಕ್ಕೂ ಮಧ್ಯೆ ನಮ್ಮ ಜೀವನ. ಅಧ್ಯಾತ್ಮ ಅಂದರೆ ಇನ್ನೇನು ಅಲ್ಲ. ಸುಖವಾಗಲಿ ದುಃಖವಾಗಲಿ ಸಮಾಜದ ಅರಿವಿನಿಂದ ಬ್ಯಾಲೆನ್ಸ್ ಮಾಡುವುದು ಅಧ್ಯಾತ್ಮ. ಅರಿವು ಗುರುವಿನಿಂದ ಮಾತ್ರ ಸಾಧ್ಯ.</p>
<p>ಸರಿ ತಪ್ಪು ಅಂತ ಯಾವುದೂ ಇಲ್ಲ ಭಗವಂತನ ದೃಷ್ಟಿಯಲ್ಲಿ. ಒಳ್ಳೆಯ ನೀರು ಇಟ್ಟಿರುತ್ತಾನೆ, ಹಾಗೆಯೇ ಕೆಟ್ಟ ನೀರೂ ಇಟ್ಟಿರುತ್ತಾನೆ. ಅದನ್ನು ನಾವು ಸರಿಯಾದುದನ್ನು ಆರಿಸಿಕೊಳ್ಳಬೇಕು.</p>
<p>ವ್ಯಕ್ತಿ ಮಟ್ಟಕ್ಕಿಂತ ಸಮಷ್ಟಿಯ ಮಟ್ಟಕ್ಕೆ ಹೋಗಬೇಕು. ಹೋಗುವುದು ಹೇಗೆ. . . . ನಾನು ಎಂಬುದನ್ನು ಬಿಟ್ಟರೆ ಸಮಷ್ಟಿ ಮಟ್ಟಕ್ಕೆ ಹೋಗಬಹುದು. ವ್ಯಕ್ತಿಯ ಹೆಸರು ದೇಹಕ್ಕೆ ಹೊರತು ಆತ್ಮಕ್ಕಲ್ಲ.</p>
<p>ನಮ್ಮೊಳಗಿನ ಅರಿವನ್ನು ಪಡೆಯುವುದು ಹೇಗೆ. . ಭಕ್ತಿಮಾರ್ಗದಿಂದ ಗುರುವಿಗೆ ಸಂಪೂರ್ಣ ಶರಣಾಗತಿಯ ಮೂಲಕ ಸಾಧ್ಯವಾಗುತ್ತದೆ. ಸುಖದುಃಖಗಳನ್ನು ಸಮಭಾವದಿಂದ ಸ್ವೀಕರಿಸಿ ಗುರುಕೃಪೆಯಿಂದ ಮಾತ್ರ ಅರಿವಿನ ಮನೆಯನ್ನು ಹೊಂದಬಹುದು.</p>
<p>ಕೆಲಸ ಕಾರ್ಯಗಳನ್ನು ಶುರು ಮಾಡುವಾಗ ಕಣ್ಣು ಮುಚ್ಚಿ ಗುರುವನ್ನು ಧ್ಯಾನಿಸಿ ಮುಂದುವರಿಯಬೇಕು. ಸದ್ಗುರುವಿನ ಅನುಮತಿ ಇಲ್ಲದೆ ಯಾವ ಕೆಲಸವೂ ನೆರವೇರದು. ಗುರುಗಳಿಗೆ ಶರಣಾದರೆ ಅವರೇ ಕೆಲಸ ಮಾಡಿಸುತ್ತಾರೆ. ಗುರುವೇ ಕೆಲಸ ಮಾಡುವಾಗ ಮಾಡಿಸುವಾಗ ಸರಿ-ತಪ್ಪುಗಳು ಹೇಗೆ ಬರುತ್ತದೆ. ಇಲ್ಲಿ ಸಂಪೂರ್ಣ ಶರಣಾಗತಿ ಮುಖ್ಯ.</p>
<p>ಗುರುಭಕ್ತಿಯಲ್ಲಿ ಗುರು ಎಂದರೆ ಶಕ್ತಿ. . ಭಕ್ತಿಯೆಂದರೆ ಸ್ತಬ್ಧ. ಹೀಗೇ ಇರಬೇಕು. ದೇಹಾಭಿಮಾನ ಇರುವವರೆಗೂ ಸಾಧನೆ ಇಲ್ಲ. ದೇಹದಿಂದ ಹೊರಗೆ ಇದ್ದು ವೀಕ್ಷಿಸಬೇಕು. ಆಗ ಮರ್ಯಾದೆಗೆ ಅಂಜುವುದಿಲ್ಲ.</p>
<p>ವಿಷ್ಣು ಸಹಸ್ರನಾಮ ಪಾರಾಯಣ ಎರಡು ವಿಧ. ಒಂದು ಕೃಷ್ಣನ ಸ್ಥಿತಿಗಾಗಿ ಮತ್ತೊಂದು ಜಗದ್ಗುರುವಾಗಿರುವ ಕೃಷ್ಣನನ್ನು ಸ್ಮರಿಸಿ ಪೂಜಿಸುವ ಮೂಲಕ ಬ್ರಹ್ಮಜ್ಞಾನ ಪ್ರಾಪ್ತಿಯಾಗುವುದು.</p>
<p>ಇಡ್ಲಿ ಎನ್ನುತ್ತಿದ್ದರು. ಇಡ್ಲಿ ಹೇಗೆ ವೃತ್ತಾಕಾರವಾಗಿ ಬೆಳ್ಳಗಿರುವುದೋ ಹಾಗೆ ಭೂಮಂಡಲದಲ್ಲಿ ಬೆಳಕಿನ ರೂಪದ ಆತ್ಮಜ್ಞಾನವನ್ನು ಸಂಪಾದಿಸಬೇಕು.</p>
<p>ಒಮ್ಮೆ ಗುರುಗಳು ಭಕ್ತರಿಗೆ ಉಪ್ಪಿಟ್ಟು ಮಾಡಿ ತನ್ನಿ, ರೊಟ್ಟಿಯನ್ನು ಮಾಡಿಕೊಂಡು, ಸ್ವೀಟ್ ಮಾಡಿ ತನ್ನಿ. ಎನ್ನುತ್ತಿದ್ದರು. ಆ ಭಕ್ತರಿಗೆ ಅತೀವ ಸಂಭ್ರಮ. ಭಕ್ತಿಯಿಂದ ಮಾಡಿ ಗುರುಗಳಿಗೆ ಸಮರ್ಪಿಸಿದರೆ ಗುರುಗಳು ಒಮ್ಮೆ ಮುಟ್ಟಿ ಅದರ ರುಚಿ ಹೇಳಿಬಿಡುತ್ತಿದ್ದರು. ನೋಡಿದವರಿಗೆ ಸೋಜಿಗವಾಗುತ್ತಿತ್ತು. ಸೂಕ್ಷ್ಮ ರೂಪದಿಂದ ಗುರುಗಳು ಪ್ರಸಾದವನ್ನು ಸ್ವೀಕರಿಸುತ್ತಿದ್ದರು. ಎಲ್ಲರಿಗೂ ಹಂಚಲು ತಿಳಿಸುತ್ತಿದ್ದರು. ಇದರಲ್ಲಿ ಗಮನಿಸಬೇಕಾದ ಅಂಶವೆಂದರೆ ಅವರ ಕರ್ಮಗಳನ್ನು ಕಳೆಯುವ ಗುರುಗಳ ಲೀಲೆ ಇದಾಗಿದೆ. ಗೃಹಿಣಿಯರಿಗೆ ಇದರಿಂದ ಪಾಠವನ್ನು ಅವರಿಗೆ ಅರಿವಿಲ್ಲದೆ ಕಲಿಸುತ್ತಿದ್ದರು. ಅಡುಗೆ ಮಾಡುವಾಗ ಗುರು ಹರಿನಾಮಸ್ಮರಣೆ ಮಾಡಬೇಕು. ಭಗವಂತನಿಗೆ ಸಮರ್ಪಣೆ ಮಾಡುವೆನೆಂಬ ಉತ್ಕಟ ಭಕ್ತಿ ಇರಬೇಕು. ಮಾಡಿದಡಿಗೆಯನ್ನು ಗುರು ಹರಿಗೆ ಸಮರ್ಪಣೆ ಮಾಡಬೇಕು. ನಂತರ ಆ ಪ್ರಸಾದವನ್ನು ಸ್ವೀಕರಿಸಬೇಕು. ಅದರ ರುಚಿ ಅಮೃತಕ್ಕಿಂತಲೂ ರುಚಿಯಾಗಿರುವುದು. ಇಂತಹ ಪ್ರಸಾದವನ್ನು ಸ್ವೀಕರಿಸಿದ ಪರಿವಾರದವರಿಗೆ ಉತ್ತಮ ಸಂಸ್ಕಾರ ಬರುವುದರಲ್ಲಿ ಸಂದೇಹವೇ ಇಲ್ಲ.</p>
<p>ಭಕ್ತರ ಮನೆಯಲ್ಲಿ ಭಿನ್ನಭಿನ್ನವಾದ ಅಭಿಪ್ರಾಯ ಭೇದಗಳಿದ್ದರೆ ಉಪ್ಪಿಟ್ಟು ಎನ್ನುತ್ತಿದ್ದರು. ಚಿತ್ರವಿಚಿತ್ರವಾದ ಭಾವನೆಗಳು ಇದ್ದರೆ ಚಿತ್ರಾನ್ನ ಎನ್ನುತ್ತಿದ್ದರು.</p>
<p>ಭಕ್ತರನ್ನು ಭೇಟಿ ಮಾಡಿದ ತಕ್ಷಣ ಗುರುಗಳು ಅವರ ಮನೆಯಲ್ಲಿ ಮಾಡಿರುವ ತಿಂಡಿಯನ್ನ ಹೇಳುತ್ತಿದ್ದರು. ಹೀಗೆ ಓರ್ವ ಗುರುಭಕ್ತೆಗೆ, ತಿಂಡಿ ಮಾಡಿ ಮನೆಯಲ್ಲಿ ನೀವು ಒಬ್ಬರೇ ತಿನ್ನುವುದೇ, ನನಗೆ ಕೊಡಬಾರದೇ ಎಂದರು. ಆಗ ಅವರು ಗುರುಗಳೇ, ಮಾಡಿದ ತಿಂಡಿಯನ್ನು ನಿಮಗೆ ತಲುಪಿಸುವ ಬಗೆ ಹೇಗೆ ಎಂದು ಕೇಳಿದರು. ಆಗ ಗುರುಗಳು ನಾನೇ ಬಂದು ಸ್ವೀಕರಿಸುತ್ತೇನೆ ಎಂದರು. ಅದೇ ನಂಬಿಕೆಯಿಂದ ಅವರು ಪ್ರತಿದಿನ ಗುರುಗಳು ಯಾವುದಾದರೂ ರೂಪದಿಂದ ಬರುವರು ಎಂದು ಕಾಯುತ್ತಿದ್ದರು. ಆದರೆ ಈ ಮಾತು ಅವರಿಗೆ ತುಂಬಾ ದಿನಗಳ ನಂತರ ಅರ್ಥವಾಯಿತು. ಅವರ ಮನೆಯ ಸಂಕಷ್ಟಗಳನ್ನು ಸ್ವೀಕರಿಸುವೆ ಎಂಬ ಅವರ ಮಾತಿನ ಹಿಂದಿನ ವಾತ್ಸಲ್ಯವನ್ನು ಅರ್ಥಮಾಡಿಕೊಂಡು ಕಣ್ಣೀರಾದರು.</p>
<p>ಭಕ್ತರು ಮನೆಯಲ್ಲಿ ಭಕ್ತಿಯಿಂದ ಪ್ರಾರ್ಥಿಸಿದ ವಿಷಯ ಅವರಿಗೆ ಅರಿವಾಗುತ್ತಿತ್ತು. ಆಗ ಕೆಲವೊಮ್ಮೆ ಅವರ ಮನೆಗೆ ಹೋಗುತ್ತಿದ್ದರು. ಇಲ್ಲವೇ ದೂರವಾಣಿಯನ್ನು ಮಾಡುತ್ತಿದ್ದರು.</p>
<p>ಕಲ್ಪವೃಕ್ಷ ಕಾಮಧೇನುವಿನಂತೆ ಗುರುಗಳ ಮಹಿಮೆ ದೊಡ್ಡದು. ಅವು ಬೇಡಿದ್ದನ್ನು ಮಾತ್ರ ಅನುಗ್ರಹಿಸುತ್ತದೆ. ಆದರೆ ಗುರುಗಳ ಅನುಗ್ರಹವು ಕೇಳದಿದ್ದರೂ ನೀಡುತ್ತಾನೆ. ಬೇಡದೆ ಇದ್ದರೂ ಅವಶ್ಯಕತೆಗೆ ಅನುಗುಣವಾಗಿ ದಯಪಾಲಿಸುತ್ತಾನೆ. ಎಲ್ಲದಕ್ಕೂ ಮುಖ್ಯವಾಗಿ ಗುರು ನಮ್ಮ ಮನವನ್ನು ಎಲ್ಲಿದ್ದರೂ ಓದಬಲ್ಲವ. ಅದರಿಂದ ನಮ್ಮ ಮನಸ್ಸಿನ ಭಾವನೆಗಳನ್ನು ಸೂಕ್ಷ್ಮವಾಗಿ ಗಮನಿಸಿ ಉತ್ತಮವಾದ ವಿಚಾರಗಳಿಗೆ ಮಾತ್ರ ಮನದಲ್ಲಿ ಸ್ಥಾನ ಕೊಡುತ್ತೇವೆ. ತಪ್ಪು ಕೆಲಸವಿರಲಿ ತಪ್ಪಾಗಿ ಯೋಚನೆ ಮಾಡಿದರೆ ಗುರುಗಳು ಅದನ್ನು ಗುರುತಿಸಿ ತಿಳಿಹೇಳುತ್ತಿದ್ದರು. ಮತ್ತೊಮ್ಮೆ ಆ ತಪ್ಪು ಮಾಡದಂತೆ ಎಚ್ಚರಿಸುತ್ತಿದ್ದರು. ದೇವರ ಹತ್ತಿರ ಮಾತನಾಡಬಹುದು ನಾವು. ಆದರೆ ದೇವರು ಮಾತನಾಡುವುದು ಕೆಲಸಾಧಕರೊಂದಿಗೆ ಮಾತ್ರ. ಆದರೆ ದೈವ ಸ್ವರೂಪಿ ಗುರುಗಳ ಬಗ್ಗೆ ಮಾತನಾಡಬಹುದು, ಅವರ ಮಾತುಗಳನ್ನು ಕೇಳಬಹುದು. ಇಂತಹ ಸದ್ಗುರು ಲಭಿಸಿರುವುದು ಎಷ್ಟು ಜನ್ಮದ ಗುರುಹಿರಿಯರ ಪುಣ್ಯವೇ ಕಾರಣ. . .</p>
<p>ಗುರು ಎಂದರೆ ಜ್ಯೋತಿಷಿಯಲ್ಲ. ಗುರು ಗ್ರಹ ತಾರೆಗಳ ಗತಿಯನ್ನೇ ಬದಲಿಸಬಲ್ಲನು. ಅವರನ್ನು ಗುರು ಎಂದು ಕರೆಯುವ ಮುನ್ನ ಪರೀಕ್ಷಿಸಿದರೂ ಸರಿ. ಆದರೆ ಒಮ್ಮೆ ಗುರುವೆಂದು ನಂಬಿದರೆ ಶರಣಾದರೆ ಪರೀಕ್ಷೆ ಮಾಡುವುದು ಸರಿಯಲ್ಲ. ಸಂಪೂರ್ಣ ಶರಣಾಗತಿಯಿಂದ ನಮ್ಮ ಜೀವನವನ್ನು ಗುರುವಿಗೆ ಸಮರ್ಪಿಸಬೇಕು. ಗುರುವಾಕ್ಯವನ್ನು ಪಾಲನೆ ಮಾಡಬೇಕು. ಎಂತಹ ಪರಿಸ್ಥಿತಿಯಲ್ಲೂ ಗುರುವಾಕ್ಯವನ್ನು ಮೀರಬಾರದು. ಆಗ ಗುರುವು ಇಹಪರದಲ್ಲಿ ಮಾರ್ಗದರ್ಶನ ಮಾಡುತ್ತಾನೆ.</p>
<p>ಸಾಗರದ ಹನಿ ಹೇಗೆ ಸಾಗರದ ಒಂದು ಸಣ್ಣ ಭಾಗವಾಗುವುದೋ ಹಾಗೆ ಗುರುವರ್ಯರ ಅಸಂಖ್ಯ ಲೀಲೆಗಳಲ್ಲಿ ಒಂದು ಸಣ್ಣ ಕಣಗಳಾಗಿರುತ್ತವೆ. ಪ್ರತಿಕ್ಷಣವು ಅಚ್ಚರಿ, ಪ್ರತಿ ಗಳಿಗೆಯು ಆನಂದ, ಅಸಾಧ್ಯವಾದ ಘಟನೆಗಳನ್ನು ನೋಡಿದ ಭಕ್ತರಿಗೆ ಗುರುಗಳ ಸಾನಿಧ್ಯ ದೈವಸಾನ್ನಿಧ್ಯದಂತೆ ಭಾಸವಾಗಿರುವುದರಲ್ಲಿ ಅಚ್ಚರಿಯಿಲ್ಲ. ಗುರುಸಾನ್ನಿಧ್ಯದಿಂದ ತಮ್ಮ ಸ್ವಭಾವ ಬದಲಿಸಿಕೊಂಡ ಎಷ್ಟೋ ಭಕ್ತರಿದ್ದಾರೆ. ಗುರುಗಳ ಆಶೀರ್ವಾದದಿಂದ ಎಷ್ಟೋ ಜನರ ಜೀವನದ ಗತಿಯೇ ಬದಲಾಗಿದೆ. ಅರ್ಜುನ ಗುರುಗಳ ಅನುಗ್ರಹದಿಂದ ಬಹುದಿನಗಳ ಗುರುಗಳನ್ನು ಅರಸಿದ ಎಷ್ಟೋ ಭಕ್ತರಿಗೆ ಗುರುಪ್ರಾಪ್ತಿಯಾಗಿದೆ. ಸಾಕಷ್ಟು ಅಕ್ಷರಜ್ಞಾನವಿಲ್ಲದಿದ್ದರೂ ಕವನ ಮಾಡಿ ಗುರುಗಳನ್ನು ಸ್ತುತಿಸಿದ್ದಾರೆ. ಸಂಸ್ಕೃತ ಶ್ಲೋಕಗಳನ್ನು ಬರೆಯಲು ಅನುಗ್ರಹಿಸಿದ್ದಾರೆ. ತತ್ತ್ವದರ್ಶನವನ್ನು ಮಾಡಿಸಿದ್ದಾರೆ.</p>
<p>ಗುರುಗಳ ಈ ಚರಿತ್ರೆಯನ್ನು ಬರೆಯುವಾಗ ಎಷ್ಟೋ ಸಲ ಭಾವನಾವಶದಿಂದ ಕಣ್ಣೀರಾಗಿದ್ದೇನೆ. ಅನುಗ್ರಹೀತರಾದ ಭಕ್ತ ವರ್ಗದವರ ಆನಂದವನ್ನು ಕಂಡು ರೋಮಾಂಚನಗೊಂಡಿದ್ದೇನೆ. ಎಲ್ಲಾ ಘಟನೆಗಳು ಕಣ್ಣಮುಂದೆ ನಡೆಯುತ್ತಿದೆ ಎಂಬ ಧನ್ಯತೆಯ ಭಾವವನ್ನು ಪಡೆದಿದ್ದೇನೆ. ಪ್ರತಿಕ್ಷಣವೂ ಗುರು ಸಾಮೀಪ್ಯದ ಭಾವನೆಯಿಂದ ಸಂತೋಷಗೊಂಡಿದ್ದೇನೆ. ಈ ಲೇಖನವನ್ನು ಗುರುಗಳೇ ಬರೆಸಿದ್ದಾರೆಂದು ಭಾವಿಸಿದ ಭಾಗ್ಯ ನನ್ನದಾಗಿದೆ. ಈ ಲೇಖನದ ಸಕಲವನ್ನೂ ಗುರುಪಾದಪದ್ಮಗಳಿಗೆ ಸಮರ್ಪಿಸಿ ಗುರುಗಳ ಅನುಮತಿಯಂತೆ ಮಂಗಳ ಮಾಡುತ್ತಿದ್ದೇನೆ</p>
<h3>|| ಸ್ವಸ್ತಿ ಶ್ರೀ ದತ್ತಪರಂಪರೆಯ ಮಹಾನ್ ಚೇತನರಾದ ಶ್ರೀ ಅರ್ಜುನ ಗುರುಗಳ ದಿವ್ಯ ಕಥಾನಕವಾದ ಗುರುದಾರಿ ಎಂಬ ಚರಿತ್ರೆಯಲ್ಲಿ ಮೂವತ್ತಾರನೆಯ ಅಧ್ಯಾಯ ಸಂಪನ್ನವಾದುದು ||</h3>
<h3>|| ಜೈ ಗುರುದೇವದತ್ತ ||  || ಜೈ ಸದ್ಗುರುನಾಥ ||  || ಜೈ ಅರ್ಜುನಗುರೂಜಿ ||</h3>
<h4>1. ನಾ ಕಂಡ ಅರ್ಜುನ ಅವಧೂತ</h4>
<p>ನಾ ಕಂಡ ಅರ್ಜುನ ಅವಧೂತ<br>
ನೊಂದವರ ಪಾಲಿನ ವಿಧಾತಾ |<br>
ಭಕ್ತರಿಗಾಗಿಯೇ ಬಾಬಾ ಕಳಿಸಿರುವ ದೂತ<br>
ಸರ್ವಧರ್ಮಗಳ ಗೌರವಿಸೋ ಸಂಜಾತ ||</p>
<p>ಕೇಳಿದ್ದನ್ನು ಕರುಣಿಸೋ ಕರುಣಾಮಯಿ<br>
ಆತನ ಜೊತೆಗಿದ್ದಾರೆ ಲಕ್ಷ್ಮೀಸ್ವರೂಪಿಣಿ |<br>
ಅಮ್ಮಾ ಅಮ್ಮಾ ತಾಯಿ ತಾಯಿ<br>
ಲೌಕಿಕ ಸುಖಗಳ ಜಯಿಸೋ ವಿಜಯೀ<br>
ನಮ್ಮ ಅರ್ಜುನ ಅನಂತ ಸಾಯಿ || ೧ ||</p>
<p>ಲೋಕಕಲ್ಯಾಣಕ್ಕಾಗಿ ಅಲ್ಲಿ ನಡೆದಿದೇ ಚಿಂತನೆ<br>
ಸದ್ಗುರು ಸಾಯಿನಾಥರ ಆರಾಧನೆ |<br>
ಪ್ರತಿದಿನ ಭಕ್ತರ ಧ್ಯಾನ ಭಜನೆ<br>
ಪಸರಿಸಿದೆ ಗಂಧಪುಷ್ಪಗಳಾ ಸುವಾಸನೆ || ೨ ||</p>
<p>ಅಲ್ಲಿ ಭಕ್ತರೇ ದೇವರು<br>
ಅಪರಿಚಿತರೇ ಪರಸ್ಪರ ಸಂಬಂಧಿಕರು |<br>
ನಿಮ್ಮ ಜಾತಿಮತ ಕೇಳರು ಯಾರೂ<br>
ಸರ್ವರಿಗೂ ದಾರಿದೀಪ ಆ ನಮ್ಮ ಸಾಯಿ ಸದ್ಗುರು || ೩ ||</p>
<p>ಹಸಿದು ಬಂದವರ ಪಾಲಿಗೆ ಅನ್ನಪೂರ್ಣೆಯಾ ಗುಡಿ<br>
ಮಡಿವಂತಿಕೆಯ ಮಡಚಿ ಪಕ್ಕಕ್ಕಿಡಿ |<br>
ಅನುಮಾನಗಳನ್ನು ಬಿಟ್ಟುಬಿಡಿ<br>
ಎಲ್ಲಾ ಭಾವಭಯಗಳ ಮರೆತು ಶಿರವನ್ನಿಡಿ || ೪ ||<br>
ಬಾಬಾನ ಪಾದದಡಿ ಶಿರವನ್ನಿಡಿ ||</p>
<hr>
<h4>2.ದಯೆ ತೋರೋ ಗುರು ಅರ್ಜುನ ಪ್ರಭುವೇ</h4>
<p>ದಯೆ  ತೋರೋ ಗುರು ಅರ್ಜುನ ಪ್ರಭುವೇ<br>
ಜಗದೋದ್ದಾರಕೆ ಅವತರಿಸಿರುವೆ |</p>
<p>ಆನಂದ ಲಕ್ಷ್ಮಿಯರ ಕುಡಿಯಾಗಿರುವೆ<br>
ಗುರುನಾಥನೇ ನೀ ನಮಗಾಗಿರುವೇ |<br>
ಶ್ರೀಧರರೂಪ ನೀನಾಗಿರುವೆ<br>
ಸಾಯಿನಾಥನಾ ಪ್ರತಿಯಾಗಿರುವೇ ||೧||</p>
<p>ಭಕ್ತಿಭಾವವ ಉಣಬಡಿಸಿರುವೇ<br>
ಭಕ್ತರ ಜೀವದ ಹಸಿರಾಗಿರುವೇ |<br>
ನಮ್ಮಯ ಕಷ್ಟದಿ ನೆರಳಾಗಿರುವೇ<br>
ಜ್ಞಾನದ ಜ್ಯೋತಿಯಾ ಬೆಳಕಾಗಿರುವೇ ||೨||</p>
<p>ಶಾಂತಿಯಮೂರ್ತಿಯು ನೀನಾಗಿರುವೇ<br>
ಧರ್ಮದ ಕಾರ್ಯಕೆ ಮುಂದಾಗಿರುವೇ |<br>
ನಿನ್ನಯ ಕೃಪೆಗೆ ನಾ ಬಂದಿರುವೇ<br>
ನಾನು ನಿನಗೆ ಋಣಿಯಾಗಿರುವೇ ||೩||</p>
<p>ದಯೆ ತೋರೋ ಗುರು ಅರ್ಜುನ ಪ್ರಭುವೇ<br>
ಜಗದೋದ್ಧಾರಕೆ ಅವತರಿಸಿರುವೆ ||</p>
<hr>
<h4>3. ಭಜ ರೇ ಗುರುನಾಥಮ್</h4>
<p>ಭಜ ರೇ ಗುರುನಾಥಮ್<br>
ಭಜ ರೇ ಗುರುನಾಥಂ ಕೃಷ್ಣಾರ್ಜುನಮ್<br>
ಭಜ ರೇ ಗುರುನಾಥಮ್ |</p>
<p>ಭಾವಿಕಜನಮನಸಿ ಸುವಿಹಾರಂ<br>
ಸಾಧಕಗಣಹೃದಯೇ ಚಿದ್ವಿಕಾಸಮ್ || ೧ ||</p>
<p>ನರಾಣಾಮಿಹಪರೋದ್ಧಾರ ಸದ್ಗುರುಮ್<br>
ಸುರಗಣೈಸ್ಸಂಪೂಜ್ಯಮಾನ ಪಾದುಕಮ್ || ೨ ||</p>
<p>ಸುಜ್ಞಾನಸುಧಾಸಿಂಧುಧಾರಾಸಿಂಚಕಂ<br>
ಅಜ್ಞಾನತಿಮಿರಪ್ರವಾಹವಾರಕಮ್ || ೩ ||</p>
<p>ಆರ್ತವರ್ಗಪರಿಪಾಲನೇ ಶಶಾಂಕಮ್<br>
ಸಾಧಕಾನಾಂ ಸ್ವಾತ್ಮಬೋಧನೇ ಭಾಸ್ಕರಮ್ || ೪ ||</p>